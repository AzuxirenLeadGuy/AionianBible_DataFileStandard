# File Name: Holy-Bible---Romani-Vlax---Chergash-Luke---Standard-Edition.noia
# File Size: 166176      
# File Date: 01/03/2022 08:04:22
# File Purpose: Supporting resource for the Aionian Bible project
# File Location: http://resources.AionianBible.org
# File Copyright: Creative Commons Attribution No Derivative Works 4.0, 2018-2022
# File Generator: ABCMS (alpha)
# File Accuracy: Contact publisher with corrections to file format or content
# Publisher Name: Nainoia Inc
# Publisher Contact: http://www.AionianBible.org/Publisher
# Publisher Mission: http://www.AionianBible.org/Preface
# Publisher Website: http://NAINOIA-INC.signedon.net
# Publisher Facebook: https://www.Facebook.com/AionianBible
# Bible Name: Chergash Luka
# Bible Name English: Chergash Luke
# Bible Language: Chergash
# Bible Language English: Romani, Vlax
# Bible Copyright Format: Creative Commons Attribution-No Derivatives 4.0, 2018-2022
# Bible Copyright Text: Creative Commons Attribution license 4.0
# Bible Source: Pioneers.org
# Bible Source Version: 12/30/2021
# Bible Source Link: https://eBible.org/details.php?id=rmyChergash
# Bible Source Year: 2018
# Bible Format: Standard formatting without annotation
#
INDEX	BOOK	CHAPTER	VERSE	TEXT
#
# BOOK	042	LUK	Luke	Luka
042	LUK	001	001	Poštuime Teofile, ramov tuće zbog godova kaj but džene line te ramon okola događajurja save o Del obećisarda majsigo prekal e prorokurja, a save dogodisajle maškar amende.
042	LUK	001	002	Von godova ramosardine prema okova so maj anglal phendine e očevidcurja thaj sluge e Alavešće.
042	LUK	001	003	Zato vi me odlučisardem Teofile, te ramov tuće sa po redo, pošto pomno sa katar o početko istražisardem,
042	LUK	001	004	gajda aveja sigurno kaj si okova sikavipe savo primisardan pouzdano.
042	LUK	001	005	Ande vrjama kana vladilas o Judejsko caro o Irod, sas varesavo rašaj savo akhardolas Zaharije andar e Avijasko rašajesko redo.  A e lešći romnji sas isto andar e Aronosko pleme.  Lako alav sas Jelisaveta.
042	LUK	001	006	A liduj sas pravedne anglo Del, thaj trainas sa po zakono thaj pe okova so sas odredime anglo Gospod, bi manako.
042	LUK	001	007	A naslen čhavra, kaj e Jelisaveta našti ačhelas khamni, a liduj već phurile.
042	LUK	001	008	Jek đes kana o Zaharija služilas e Devlešće ando Hramo kaj po dužnost avilo o redo kana lešći grupa rašaja trubunas te služin,
042	LUK	001	009	prema e rašajengo običaj odabirisardine les gajda kaj čhudine e kocka te del ando Svetište e Gospodesko te kadil.
042	LUK	001	010	Pale vrjama kana kadilaspe ando Hramo, sa o them sas avri thaj molinaspe.
042	LUK	001	011	A e Zaharijašće sikadilo o anđeo e Gospodesko savo ačhelas pe desno rig e žrtvenikosko katar savo kadilaspe.
042	LUK	001	012	Kana dikhla les o Zaharije, zurale darajlo.
042	LUK	001	013	A o anđeo phendas lešće: “Na dara, Zaharija!  Kaj si ašundi ćiri molitva: e romnji ćiri e Jelisaveta bijanela tuće čhave, thaj tu dele alav Jovan.
042	LUK	001	014	Zbog leste aveja bahtalo thaj radosno, thaj e buten raduila lesko bijandipe.
042	LUK	001	015	Kaj avela baro anglo Gospod.  Či pijela mol niti pimo savo matarel.  Pherdola e Sveto Duhosa još ando đi pire dejako.
042	LUK	001	016	Vo boldela e but Izraelconen e Gospodešće lenđe Devlešće.
042	LUK	001	017	Džala anglo Gospod sago glasniko pherdo duho thaj sila, sago o proroko Ilija.  Pomirila e dades lešće čhavenca a e nepokorne umurja boldela gajda te prihvatin o razumnost okolengo save si pravedne.  Pripremila e theme pale e vrjama kana o Gospod avela.”
042	LUK	001	018	A o Zaharija phendas e anđelošće: “Sar me džanava kaj godova avela čače?  Kaj sem me purano thaj e romnji mungri dija ande pire purane brš.”
042	LUK	001	019	A o anđeo phendas lešće: “Me sem o anđeo Gavrilo, savo ačhav anglo Del te služiv, thaj bičhaldo sem te ćerav svato tuva thaj te javiv tuće akaja bahtali nevimata.
042	LUK	001	020	Zato kaj či paćajan akana zanemija thaj naštik ćereja svato džiko đes dok či avel e vrjama pale godova thaj mungre alava či pherdonpe.”
042	LUK	001	021	A o them ažućarelas avri e Zaharija, thaj začudisajle so gaći zadržisajlo ando svetište e Hramosko.
042	LUK	001	022	A kana napokon inljisto, naštik ćerelas svato, nego e znakonenca probisardas te phenel lenđe so sas ando Hramo, thaj von haćardine kaj sas les viđenje ando svetište e Hramosko.
042	LUK	001	023	Thaj kana završisajle e đesa lešće službaće ando Hramo o Zaharije đelotar ćhere.
042	LUK	001	024	A posle godola đesa lešći romnji e Jelisaveta ačili khamni, thaj pandž čhon či inkljelas avri andar piro ćher thaj motholas:
042	LUK	001	025	“O Gospod milostivo dikhlas pe mande kaj fuljardas mandar o ladžavo anglo them.”
042	LUK	001	026	Kana e Jelisaveta sas khamni šov čhon, o Del bičhaldas e anđele Gavrilo ando cikno Galilejsko gav savo akhardolas Nazaret
042	LUK	001	027	ke Marija savi sas još čhej thaj sas mangli palo manuš, savo akhardolas Josif.  Vo sas potomko e carosko Davidosko.
042	LUK	001	028	Kana o anđeo dijas late andre phendas laće: “Raduitu, kaj o Del si pherdo milosti prema tute!  O Gospod si tusa.”
042	LUK	001	029	Pe godola alava e Marija uznemirisajli thaj počnisarda te gndil so značisarel godova pozdrav.
042	LUK	001	030	A o anđeo phendas laće: “Na dara Marija!  Kaj o Del iskažisardas tuće piri ljubav.”
042	LUK	001	031	Ake ačheja khamni, thaj bijaneja čhave saves deja alav Isus.
042	LUK	001	032	Vo avela baro, thaj akhardola Čhavo e Majbaresko, thaj o Gospod Del delales autoriteto te vladil sago o caro David savo sas lesko prapapo.
042	LUK	001	033	Vo vladila e Jakovešće plemenova dži ko veko, thaj lešće carstvošće či avela krajo.
042	LUK	001	034	A e Marija phendas e anđelošće: “Sar godova avela kana sem me još čhej?”
042	LUK	001	035	A o anđeo phendas laće: “O Sveto Duho fuljela pe tute, thaj e Sila e Majbare Devlešći avela pe tute thaj zasenila tut.  Zato vi okova savo bijandola avela sveto, thaj akhardola o Čhavo e Devlesko.
042	LUK	001	036	Ake vi ćiri bibi e Jelisaveta, ačhili khamni ande piri purani vrjama, avela lat čhavo.  Okoja isto manušnji pale savi phenenas kaj naštik avela čhavra već si šov čhon khamni!
042	LUK	001	037	Kaj e Devlešće khanči naj nemoguće!”
042	LUK	001	038	A e Marija phendas lešće: “Ake, sluškinja sem e Gospodešći.  Neka avel manđe pe ćire alava.”  Thaj o anđeo đelotar latar.
042	LUK	001	039	Varesave đesa maj posle e Marija siđardas ande gorsko krajo e Judejako.
042	LUK	001	040	Kana aresli okote dija ande Zaharijasko ćher, thaj pozdravisajli e Jelisavetava.
042	LUK	001	041	Kana e Jelisaveta ašunda e Marijako pozdrav, o čhavro huklo ando lako đi, a e Jelisaveta pherdili e Sveto Duhosa.
042	LUK	001	042	Pale godova e bahtatar čhutas muj e bare glasosa: “Maj blagoslovime san tu, Marijo, katar sa e manušnja, thaj blagoslovime o čhavro ande ćiro đi.
042	LUK	001	043	Savi čast siman, te tu e dej mungre Gospodešći aves mande!
042	LUK	001	044	Kaj ake čim o pozdrav ćiro avilo džike mungre kan, e bahtatar o čhavro huklas ande mungro đi.
042	LUK	001	045	Blago tuće kaj paćajan kaj pherdola okova so phendas tuće o Gospod!”
042	LUK	001	046	E Marija askal phenda: “Barjarel e duša mungri e Gospode!
042	LUK	001	047	Thaj raduilpe o duho mungro e Devlešće mungre Spasitelješće.
042	LUK	001	048	Kaj milostivo dikhla pe mande pe piri ponizno sluškinja, katar akana sa e manuša akharena man blagoslovime.
042	LUK	001	049	Kaj o silno Del, savesko si alav sveto, ćerdas manđe baro lačhipe.
042	LUK	001	050	Kaj o Del si milostivo; e milost lešći si katar e čang dži ke čang okolenđe save daran lestar.
042	LUK	001	051	Pire moćno vastesa ćerel silne dela thaj odbacisardas pestar okolen save si barikane ande pire ile.
042	LUK	001	052	Čhudas tele katar o prestolje e vladaren, a vazdas e poniznonen.
042	LUK	001	053	E bokhalen čaljarda e lačhipeja, a e barvalen mukla čuče vastenca.
042	LUK	001	054	Huklo ando pomoć pire slugenđe e Izraelconenđe thaj či bistardas te avel milostivo
042	LUK	001	055	sago kaj obećisardas amare pra paponenđe, e Avraamešće thaj lešće potomkonenđe dži ko veko.”
042	LUK	001	056	A e Marija ačhili ke Jelisaveta varekaj katar trin čhon, thaj askal boldapes ćhere.
042	LUK	001	057	A e Jelisavetaće avili e vrjama te bijanel thaj bijanda čhaves.
042	LUK	001	058	Kana ašundine laće komšije thaj laći familija kaj o Gospod sas gajda lačho thaj milostivo prema late, raduisajle zajedno lasa.
042	LUK	001	059	A kana e čhavres sas ohto đes o them ćidape po obred te obrezin e čhavre.  Thaj line te denle alav Zaharija, sago kaj bučhol lesko dad.
042	LUK	001	060	Ali e Jelisaveta phendas: “Na!  Lesko alava avela Jovano!”
042	LUK	001	061	A von phendine laće: “Pa khonik ande ćiri familija či bučhol gajda.”
042	LUK	001	062	Zato e znakonenca phučline e čhavrešće dades sar vo kamel te del alav e čhavres.
042	LUK	001	063	O Zaharija manglas e pločica pe savi šaj te ramol thaj ramosardas: “Jovano si lesko alav.”  Thaj savora začudisajle.
042	LUK	001	064	Thaj odma o Del putardas lesko muj thaj oslobodisardas lešći čhib thaj o Zaharija počnisardas te ćerel svato thaj te slavil e Devle.
042	LUK	001	065	A e Devlešći dar lija sa lenđe komšijen po gorsko krajo e Judejako, thaj ćerelas pes svato pale akala događaja.
042	LUK	001	066	Thaj savora save ašundine pale akala događaja, gndinas thaj phučenas pes ande peste: “So avela katar akava čhavro?  Čačes si o vas e Gospodesko pe leste.”
042	LUK	001	067	O Zaharije, o dad e čhavresko, pherdilo e Sveto Duhosa, thaj prorokuisardas alavenca:
042	LUK	001	068	“Blagoslovime o Gospod Del e Izraelosko kaj avilo thaj izbavisarda pire theme!
042	LUK	001	069	Vazdas amenđe silno spasitelje andar o potomstvo pire slugasko e Davidesko,
042	LUK	001	070	sago kaj dumut obećisardas po muj pire svete prorokonengo
042	LUK	001	071	kaj izbavila men katar amare dušmaja thaj andar e vas savorenđe save mrzanmen.
042	LUK	001	072	Sas milostivo amare pra dadenđe thaj održil piro sveto savezo,
042	LUK	001	073	e solah savi dija e Avraamešće amare pra dadešće.
042	LUK	001	074	Izbavisarda amen andar amare dušmajenđe vas, te šaj služis lešće bi darako,
042	LUK	001	075	ando svetost thaj ande pravda angle leste dokle god sam džude.
042	LUK	001	076	Aj tu, Jovane čhaveja mungreja, akhardoja proroko e Majbare Devlesko kaj džaja anglo Gospod te lačhares lesko drom.
042	LUK	001	077	Sikaveja e Devlešće theme sar te pindžaren o spasenje kroz o jartipe lenđe bezehendar.
042	LUK	001	078	Zbog e bari milost amere Devlešći, osvanila amenđe andar e visine e nevi detharin a
042	LUK	001	079	te anel svetlo okolenđe save train ando tunjariko thaj ande dar katar o smrto thaj te upravisares amare pungre po drom e mirosko.”
042	LUK	001	080	A o čhavro Jovano barjolas thaj zuravolas ando duho.  Kana barjilo, trailas ande pustinja sa dok či započnisardas e javno služba angle Izraelcurja.
042	LUK	002	001	Ande godoja vrjama kana bijandilo o Jovano, inkljisti e zapoved katar o rimsko caro Avgusto te sa o them savo trailas ando Rimsko carstvo avel ramome ando popis stanovništva.
042	LUK	002	002	Akava sas o prvo popis kana o Kvirinije vladilas e Sirijava.
042	LUK	002	003	Savora teljardine te prijavinpes palo popis ande gava kaj sas bijande lenđe pra papurja.
042	LUK	002	004	Gajda vi o Josif teljardas andar o gav Nazaret andar e Galilejsko regija, ando Vitlejem e Judejsko regija kaj sas o David bijando, kaj o Josif sas potomko e carosko Davidesko
042	LUK	002	005	te prijavilpes palo popis zajedno pire verenicasa e Marijasa savi sas khamni.
042	LUK	002	006	Dok sas ando Vitlejem avili laći vrjama te bijanel.
042	LUK	002	007	Bijandas pire prvo čhaves, paćardale, thaj čhutale ande jasle kaj nas than ande gostijonica.
042	LUK	002	008	Ande godoja isto regija savi sas paše pašo Vitlejem sas e pastirja save inćarenas e raćaći straža pe pašnjakurja ke pire bakhre.
042	LUK	002	009	Andar jekhvar o anđeo e Gospodesko ačhilo maškar lende, thaj obasjaisardalen e slava e Gospodešći, a von zurale darajle.
042	LUK	002	010	A o anđeo phendas lenđe: “Na daran!  Kaj ake, anav tumenđe e bahtali nevimata pe bari bah sa e themešće.
042	LUK	002	011	Kaj ađes bijandilo tumenđe o Spasitelj, savo si o Gospod Hristo ando gav kaj bijandilo o caro David!
042	LUK	002	012	Ake o znako pe savo pindžarena les: araćhena e čhavre paćarde sar pašljol ande jasle.”
042	LUK	002	013	Ande data e anđelošće pridružisajli e bari vojska anđelurja thaj slavinas e Devle alavenca:
042	LUK	002	014	“Slava e Devlešće ande nebeske visine, thaj pe phuv miro e themešće save si pe lešći volja!”
042	LUK	002	015	Čim e anđelurja boldinepe ando nebo, e pastirja phenenas jek avrešće: “Hajde džas dži ko Vitlejem, te dikhas so godova okote dogodisajlo, so phendas amenđe o Gospod.”
042	LUK	002	016	Sigo aviline ando than o Vitlejem thaj arakhline e Marija, thaj e Josife thaj e čhavres savo pašljol ande jasle.
042	LUK	002	017	A kana dikhline e čhavres, e pastirja phendine sa so o anđeo phendas lenđe palo čhavro.
042	LUK	002	018	A savora save ašunenas e pastiren divisajle okolešće so phenenas.
042	LUK	002	019	A e Marija pamtilas sa so phendine laće e anđelurja thaj gndilas pale godova.
042	LUK	002	020	Pale godova e pastirja boldinepe palpale, hvalinas thaj slavinas e Devle pale sa so dogodisajlo sago kaj vi phendas lenđe o anđeo.
042	LUK	002	021	A kana avilo o ohtoto đes sar o čhavro bijandilo, trubuine te obrezin e čhavres, thaj dine les alav Isus, sago kaj phendas o anđeo dok još e Marija či ačhili khamni.
042	LUK	002	022	Kana navršisajle e đesa katar lengo šilaipe prema e Mojsijesko zakon inđardine e čhavres ando Jerusalim te sikaven les e Gospodešće
042	LUK	002	023	(sago kaj si ramome ando zakono e Gospodesko: “Svako prvo bijando, a muško čhavo neka posvetilpe e Gospodešće”)
042	LUK	002	024	thaj den e žrtva (sago kaj phenel e Gospodesko zakon: “duj grlice ili duj terne goluburja”).
042	LUK	002	025	Ande godoja vrjama trailas ando Jerusalim varesavo manuš alavesa Simeon.  Vo sas zurale pravedno thaj pobožno manuš.  O Sveto Duho sas pe leste thaj ažućarelas te avel o Mesija te izbavil o Izrael.
042	LUK	002	026	A o Sveto Duho već objavisardas lešće kaj či merela dok či dićhel e Gospodešće Mesija.
042	LUK	002	027	Potaknime katar o Sveto Duho avilo ando Hramo baš kana o dad thaj e dej anenas e čhavre e Isuse te izvršin okova so rodelas e Mojsijesko zakon.
042	LUK	002	028	O Simeon lija e čhavres ande pire vas thaj hvalisarda e Devle alavenca:
042	LUK	002	029	“Akana, Gospode, šaj me ćiro sluga te merav ando miro sago kaj phendan.
042	LUK	002	030	Kaj e jakha mungre dikhline o spasenje ćiro,
042	LUK	002	031	savo pripremisardan angle sa o them,
042	LUK	002	032	o svetlo te prosvetlil aver themen thaj e slava ćire themešći e Izraelošće.”
042	LUK	002	033	E Isusesko dad thaj lešći dej divisajle okolešće so o Simeon phenelas pale leste.
042	LUK	002	034	O Simeon askal blagoslovisardalen, thaj phendas e Isusešće dejaće e Marijaće: “O Del odredisardas pale akava čhavro te e but e manušenđe ando Izrael avel palo propast thaj butenđe palo vaskrsenje.  Vo si odredime te avel e Devlesko znako, ali o but o them odbacila les.
042	LUK	002	035	Akava avela sar te sikadon e gndimata save si garade ande but e ile.  A vi tuće korkoraće o mačo hvarela ćiro ilo.”
042	LUK	002	036	A okote sas vi e Devlešći proročica savi akhardolas Ana, e Fanuilovešći čhej, voj sas andar e Asiresko pleme thaj sas zurale purani.  Trailas pire romesa samo efta brš,
042	LUK	002	037	a pale godova trailas korkoro sar udovica dži ke ohtovardeš thaj štar brš.  Voj sas stalno ando Hramo, služilas e Devlešće đeseja thaj e raćava, postilas thaj molilas pes.
042	LUK	002	038	Thaj samo so o Simeon završisardas vi voj avili, thaj hvalilas e Devles thaj phenelas palo Isus savorenđe save ažućarenas te o Del otkupisarel o Jerusalim.
042	LUK	002	039	Kana e Isusešći dej thaj lesko dad dine gata so sas po zakono e Gospodesko, boldinepe ande Galileja ando piro gav Nazaret.
042	LUK	002	040	A o čhavro barjolas thaj zuravolas, thaj pherdolas mudrosti, thaj e milost e Devlešći sas pe leste.
042	LUK	002	041	E Isusesko dad thaj lešći dej svako brš džanas ando Jerusalim ande đesa kana sas o prazniko Pasha.
042	LUK	002	042	A kana sas e Isuse dešuduj brš, von aviline Lesa ando Jerusalim te slavin o prazniko.
042	LUK	002	043	Kana sas gata godola đesa, thaj kana boldenas pes ćhere, o čhavro Isus ačhilo ando Jerusalim, a o Josif thaj lešći dej e Marija či džangline kaj si.
042	LUK	002	044	Nego gndisardine kaj si e društvosa anglal.  Kana nakhlo već jek đes phiripe počnisardine te rodenle maškar e familija thaj maškar okola kas džanenas.
042	LUK	002	045	Sar či arakhlinele boldinepe ando Jerusalim te roden les.
042	LUK	002	046	Thaj o trito đes arakhlinele ando Hramo sar bešel maškar e sikavne, thaj čholas kan lende, thaj phučlas len.
042	LUK	002	047	A savora save ašunenas les divisajle lešće gođaće thaj lešće odgovorenđe.
042	LUK	002	048	Kana dikhlinele začudisajle, a lešći dej phendas lešće: “Čhaveja!  Sostar ćerdan amenđe gadava?  Ake me thaj ćiro dad e darasa rodam tut.”
042	LUK	002	049	A o Isus phendas lenđe: “Sostar rodineman zar či džangline kaj me trubul te avav ando ćher mungre Dadesko?”
042	LUK	002	050	Ali von či haćardine so o Isus kamlas te phenel lenđe.
042	LUK	002	051	Askal boldapes lenca ando Nazaret thaj čholas kan lende.  A e dej lešći lelas sama pe sa akala događajurja ande piro ilo.
042	LUK	002	052	A o Isus napreduilas ando mudrost thaj barjolas ande milost anglo Del thaj anglo them.
042	LUK	003	001	Sas dešupandžto brš sar vladilas o caro Tiberija e rimske carstvosa, o Pontije Pilato vladilas e Judejava, o Irod vladilas e Galilejava, a lesko phral o Filip vladilas ande Itureja thaj ande Trahonitada, o Lisanije vladilas ande Avilina,
042	LUK	003	002	o Ana thaj o Kajafa sas e šorvale rašaja, a o Del askal objavisardas piro alav e Jovanošće e Zaharijašće čhavešće ande pustinja.
042	LUK	003	003	Thaj o Jovano askal nakhlas e sasti okolina oko e Reka e Jordanošći thaj propovedilas e themešće kaj e manuša trubun te obratinpes e Devlešće te jartol lenđe bezeha thaj te bolen pes.
042	LUK	003	004	Sago kaj ramosardas o proroko Isaija, o Jovano sas: “O glaso savo čholas muj ande pustinja: ‘Lačharen o drom palo Gospod, Poravnisaren e staze pale leste!
042	LUK	003	005	Neka svako dolina pherdol a svako gora neka slegnilpes!  Sa e banđe droma neka ispravin pes thaj e grbave droma postanina ravne.
042	LUK	003	006	Thaj svako manuš dićhela o spasenje savo avel katar o Del.’”
042	LUK	003	007	O Jovano phenelas okolenđe save avenas te bolelen: “Tumen e sapengo leglo!  Ko phendas tumenđe kaj šaj te našen angle bari holji e Devlešći savi avel?
042	LUK	003	008	Sikaven tumare trajosa thaj tumare delenca kaj odvoisajle katar o bezah thaj kaj obratisajle e Devlešće.  Na hohaven tumen kaj si tumenđe dosta te phenen: ‘Amen sam e Avraamešće potomkurja,’ kaj phenav tumenđe kaj o Del šaj vi katar akava bara te vazdel čhavra e Avraamešće.”
042	LUK	003	009	Kaj o tover e Devlešće sudosko već si čhutino po koreno e kaštesko.  Svako kaš savo či bijanel lačhe plodurja čhinelapes thaj čhudela pes ando bov.
042	LUK	003	010	Askal o them phučlales: “So askal te ćeras?”
042	LUK	003	011	A o Jovano phendas lenđe: “Kas si duj gada neka del jek okole kas naj.  Thaj kas si habe neka del okoles kas naj.”
042	LUK	003	012	Aviline vi e carinikurja te o Jovane bolelen, thaj phendine lešće: “Sikamneja, so amen te ćeras?”
042	LUK	003	013	A o Jovane phendas lenđe: “Na roden majbut porezo nego so odredil tumenđe e vlast.”
042	LUK	003	014	E vojnikurja isto phučline: “A amen so te ćeras?”  A vo phendas lenđe: “Khonikastar na len e love pe sila, na optužisaren khonikas hohamne thaj aven zadovoljno tumare poćinava.”
042	LUK	003	015	Ande godoja vrjama o them ažućarelas e Mesija thaj savora ande pire ile phučenas pes te naj možda o Jovano Mesija.
042	LUK	003	016	Zato o Jovano phendas savorenđe: “Me bolava tumen e pajesa, ali avel vareko pale mande ko si majzuralo mandar, kašće me najsem dostojno ni e haravlja pe sandale te putrav.  Vo bolela tumen e Sveto Duhosa thaj e jagasa.
042	LUK	003	017	Šilavela piro gumno thaj odvoila o điv katar e pleva; o điv ćidela ande piro skladište, a e pleva dela jag e bare jagasa savi phabola večno.”
042	LUK	003	018	Thaj but kasave opomene o Jovano phendas e themešće thaj navestilas lenđe e bahtali nevimata.
042	LUK	003	019	A o Irod o vladari kas o Jovano ukorisarda zato kaj o Irod lijas e Irodijada, e romnja pire phralešće, thaj pale sa aver bilačhimata save ćerda o Irod,
042	LUK	003	020	pale sa godova još vi e Jovane čhuda ande tamnica.
042	LUK	003	021	Kana o Jovano bolelas sa e themes, bolaspe vi o Isus.  Dok o Isus molisajlo, putajlo o nebo,
042	LUK	003	022	thaj fuljisto pe leste o Duho Sveto ande telesno obliko sago golubo, thaj andar o nebo ašundilo o glaso savo phendas: “Tu san mungro voljeno Čhavo.  Tu san mungri bah!”
042	LUK	003	023	Kana o Isus započnisardas e javno služba katar o Del sas les varekaj katar trjanda brš.  Inćarelaspe kaj si o Isus čhavo e Josifesko.  O Josif sas e Ilijesko čhavo,
042	LUK	003	024	o Ilija sas e Matatesko čhavo, a o Matat e Levijesko čhavo, o Levije sas e Melhijesko čhavo, o Melhi sas e Janajesko čhavo, o Janaj e Josifesko čhavo,
042	LUK	003	025	o Josif sas e Matatesko čhavo, o Matatija sas e Amosesko čhavo, o Amos sas e Naumasko čhavo, o Naum sas e Eslijesko čhavo, o Eslija sas e Nangejesko čhavo,
042	LUK	003	026	o Nangej sas e Maatesko čhavo, o Maat sas e Matatijesko čhavo, o Matatija sas e Semeinasko čhavo, o Semein sas e Josihesko čhavo, o Josih sas e Jodasko čhavo,
042	LUK	003	027	o Joda sas e Joananesko čhavo, o Joanan sas e Risasko čhavo, o Risa sas e Zorovavelesko čhavo, o Zorovavel sas e Salatiilesko čhavo, o Salatiil sas e Nirijasko čhavo,
042	LUK	003	028	o Niri sas e Melhijasko čhavo, o Melhi sas e Adijasko čhavo, o Adi sas e Kosamesko čhavo, o Kosam sas e Elmadamesko čhavo, o Elmadam sas e Iresko čhavo,
042	LUK	003	029	o Ir sas e Isusesko čhavo, o Isus sas e Eliezeresko čhavo, o Eliezer sas e Jorimesko čhavo, Jorim sas e Matatesko čhavo, o Matat sas e Levijesko čhavo,
042	LUK	003	030	o Levije sas e Simeonesko čhavo, o Simeon sas e Judasko čhavo, o Juda sas e Josifesko čhavo, o Josif sas e Jonamesko čhavo, o Jonam sas e Eliakimesko čhavo,
042	LUK	003	031	o Eliakim sas e Melejasko čhavo, o Meleja sas e Menasko čhavo, o Mena sas e Matatesko čhavo, o Matata sas e Natanesko čhavo, o Natan sas e Davidesko čhavo,
042	LUK	003	032	o David sas e Jesejesko čhavo, o Jesej sas e Jovidesko čhavo, o Jovid sas e Voozesko čhavo, o Vooz sas e Salmonesko čhavo, o Salmon sas e Naasonesko čhavo,
042	LUK	003	033	o Naason sas e Aminadavesko čhavo, o Aminadav sas e Adminesko čhavo, o Admin sas e Arnijesko čhavo, o Arni sas e Esromesko čhavo, o Esrom sas e Faresesko čhavo, o Fares e Judasko čhavo,
042	LUK	003	034	o Juda sas e Jakovesko čhavo, o Jakov sas e Isakosko čhavo, o Isak sas e Avraamesko čhavo, o Avraam sas e Tarasko čhavo, o Tara sas e Nahoresko čhavo,
042	LUK	003	035	o Nahor sas e Seruhesko čhavo, o Seruh sas e Ragavasko čhavo, o Ragav sas e Falekesko čhavo, o Falek sas e Everesko čhavo, o Ever sas e Salasko čhavo,
042	LUK	003	036	o Sala sas e Kainamesko čhavo, o Kainam sas e Arfaksadesko čhavo, o Arfaksad sas e Simesko čhavo, o Sim sas e Nojesko čhavo, o Noje sas e Lamehesko čhavo,
042	LUK	003	037	o Lameh sas e Matusalasko čhavo, o Matasala sas e Enohesko čhavo, o Enoh sas e Jaretesko čhavo, o Jaret sas e Malaleilesko čhavo, o Malaleil sas e Kainamesko čhavo,
042	LUK	003	038	o Kainam sas e Enosesko čhavo, o Enos sas e Sitesko čhavo, o Sit sas e Adamesko čhavo, o Adam sas e Devlesko čhavo.
042	LUK	004	001	O Isus, pherdo e Sveto Duhosa, boldape katar e reka Jordan, thaj inđardale o Sveto Duho e pustinjava,
042	LUK	004	002	thaj štarvardeš đes probilasle o beng, thaj khanči či hala pale godola đesa a kana pherdile godola đesa vo bokhajlo.
042	LUK	004	003	A o beng phendas lešće: “Ako san Čhavo e Devlesko, phen akale barešće te postanisarel mangro.”
042	LUK	004	004	A o Isus phendas lešće: “Ando Sveto lil ačhel ramome: ‘Či trail o manuš samo katar o mangro.’”
042	LUK	004	005	Inđardale o beng pe vuči gora thaj sikadas lešće sa e carstvurja akale themešće ando treno e jakhako.
042	LUK	004	006	Thaj phendas lešće o beng: “Tuće dava sa akaja vlast thaj e slava lenđi, kaj si manđe predaime, thaj me šaj te davala kašće me kamav.
042	LUK	004	007	Ako peres pe koča angle mande thaj slavisman, avela sa ćiro.”
042	LUK	004	008	A o Isus phendas lešće: “Ando Sveto lil ačhel ramome: ‘De koča thaj slavisar samo e Gospode ćire Devles, thaj jedino lešće služisar.’”
042	LUK	004	009	Thaj o beng inđardale ando Jerusalim, thaj čhutale po vrho e Hramosko, thaj phendas lešće: “Ako san Čhavo e Devlesko, huti katar tele,
042	LUK	004	010	kaj ando Sveto lil ačhel ramome: ‘Pale tute kaj pire anđelenđe zapovedila te len sama pe tute.’
042	LUK	004	011	thaj: ‘pe vas inđarena tut te či pećes varekaj će pungresa ando bar.’”
042	LUK	004	012	A o Isus phendas lešće: “Ramome si: ‘Na probisar e Gospode e ćire Devle.’”
042	LUK	004	013	Thaj kana o beng završisarda te probilasle, đelotar lestar pale varesošći vrjama.
042	LUK	004	014	O Isus boldape ande e galilejako krajo pherdo e Sveto Duhošće silava thaj o glaso pale leste buljardape pe sasto godova krajo.
042	LUK	004	015	Sikavelas pe lenđe sinagoge, thaj savora šukar mothonas pale leste.
042	LUK	004	016	Thaj avilo ando gav savo akhardolas Nazaret kaj barjilo, thaj pe piro običajo ando savato dija ande sinagoga, thaj uštilo te čitol.
042	LUK	004	017	Dinele e knjiga katar o proroko Isaija, putardas e knjiga thaj arakhla o than kaj si ramome:
042	LUK	004	018	“O Duho e Gospodesko si pe mande zato makhlas mungro šoro e uljeja thaj bičhaldama, te anav e bahtali nevimata e čorenđe, bičhaldama te propovedisarav e phanglenđe kaj avena mukle, thaj e korenđe kaj dićhena, e zarobimenđe kaj avena oslobodime
042	LUK	004	019	thaj te proglasisarav o brš milosti e Gospodesko”.
042	LUK	004	020	Phandada e knjiga, dijala ko sluga thaj bešlo te sikavel, a savora save sas ande sinagoga dićhenas pe leste.
042	LUK	004	021	Thaj počnisarda te phenel lenđe: “Ađes akava Lil savo ašundine tumare kanenca pherdilo.”
042	LUK	004	022	Savora phenenas sa maj šukar pale leste, thaj divinaspe e šukar alavenđe kaj inkljenas andar lesko muj, thaj phenenas: “Naj li a kava o čhavo e Josifesko?”
042	LUK	004	023	Askal phendas lenđe: “Tumen manđe bi sumnjako mothona akaja poslovica: ‘Doktorina!  Sastar korkoro tut!’  Ćer vi akate ande ćiro gav kaj barjilan so ašundam kaj ćerdan ando Kafarnaum.”
042	LUK	004	024	Askal ačhilo majdur te mothol: “Čačes phenav tumenđe: ‘Nijek proroko či lačhe avilo ande piro gav kaj bajrilo.’
042	LUK	004	025	A čačes phenav tumenđe: E but udovice sas ando Izrael ande vrjama kana sas o Ilija proroko, askal o nebo phandadilo pe trin brš thaj šov čhon thaj sas bari bok pe sasti phuv e Izraelošći.
042	LUK	004	026	Ali nijećhaće lendar nas bičhaldo o Ilija osim varesošće udovicaće ando gav Sarepta, savo sas ande Sidonsko krajo.
042	LUK	004	027	Thaj but gubavcurja sas ando Izrael pale vrjama kano sas o Jelisej proroko ali ni jek lendar či sastilo nego samo o Nemano Sirijco.”
042	LUK	004	028	Thaj savora ande sinagoga zurale holjajle kana ašundine akava.
042	LUK	004	029	Uštile thaj tradinele avri andar o gav, thaj inđardinele po vrho e gorako kaj sas sazidome lengo gav te čhudeles opral.
042	LUK	004	030	Ali vo nakhlo maškar lende thaj đelotar.
042	LUK	004	031	Thaj avilo ando galilejsko gav savo akhardolas Kafarnaum, thaj sikavelas len savatone.
042	LUK	004	032	A von čudinaspe lešće naukaće kaj lesko svato sas pherdo sile.
042	LUK	004	033	Ande sinagoga sas varesosko manuš ande savo sas bilačho duho e benđesko, vo čhutas muj zurale glasosa:
042	LUK	004	034	“So kames amendar, Isuse andar o gav Nazaret?  Avilan te uništis amen?  Džanav tut, ko san.  Tu san o Sveco e Devlesko.”
042	LUK	004	035	A o Isus zapovedisardas lešće: “Phandav ćiro muj thaj inklji andar leste!”  O bilačho duho haradales angle savorende, inkljisto andar leste, thaj ni cara či naudisardas lešće.
042	LUK	004	036	Savora sas začudime thaj phenenas jek avrešće: “Sosko si godova svato, te e vlastosa thaj e silava zapovedisarel e bilačhe duhonenđe, thaj von inkljen avri?”
042	LUK	004	037	Thaj o glaso pale leste buljilo pe sa e okolne thana.
042	LUK	004	038	Kana inkljisto andar e sinagoga, dija ande Simonesko ćher.  E Simonešće sokra astardas e bari groznica, pa zamolisardine les te sastarel lat.
042	LUK	004	039	Vo banđilo paše late thaj zapovedisardas e groznicaće te mućela thaj e groznica nestanisardas.  Voj odma uštili thaj ačhili te služilen.
042	LUK	004	040	Kana nakhlas o savatosko đes, sa e nasvalen katar razne nasvalimata, anenas len ko Isus, a vo pe savorende čholas pire vas, thaj von sastonas.
042	LUK	004	041	A vi e bilačhe duhurja inkljenas andar e but e manuša thaj čhonas muj thaj phenenas: “Tu san Čhavo e Devlesko!”  A vo pretilas lenđe thaj zabranisardas lenđe te na ćeren svato, kaj von džanenas kaj si vo o Hristo.
042	LUK	004	042	A kana avilo o đes, inkljisto thaj đelotar po pusto than.  A o them rodelas les, avile leste thaj kamline te ačhaven les te na džaltar lendar.
042	LUK	004	043	A vo phendas lenđe: “Vi e manušenđe andar e aver gava trubul te anav e bahtali nevimata pale Devlesko carstvo, kaj zato o Del bičhaldaman.”
042	LUK	004	044	Thaj nastavisarda te propovedil pe sinagoge e judejske.
042	LUK	005	001	Jekhvar kana o Isus ačhelas pe obala ko galilejako jezero, o them spidelaspe pe leste te ašunen o alav e Devlesko.
042	LUK	005	002	O Isus lija sama e duj čamcurija kaj ačhenas pe obala, andar save inkljistine e ribarja thaj halavenas pire mreže.
042	LUK	005	003	Thaj dija ande jek katar o čamco savo sas e Simonesko, thaj zamolisardas les te spiden les cara majdur katar e obala.  Bešlo andre thaj počnisardas te sikavel e theme andar o čamco.
042	LUK	005	004	A kana ačhilo te ćerel svato e themešće, phendas e Simonešće: “Otplovisar okote kaj si handuk o paj, thaj čhude e mreže ćire thaj astar e mačhen.”
042	LUK	005	005	A o Simon phendas lešće: “Sikavneja!  Sasti rjat trudisajlam, thaj khanči či astardam, ali ako tu gajda phenes, čhudava e mreže.”
042	LUK	005	006	Kana ćerdine godova, astardine but mačhe, gaći kaj pharjonas e mreže lenđe.
042	LUK	005	007	Dine znako pire drugarenđe ando aver čamco te aven te pomožin len.  Kana von aviline, pherdine e liduj čamcurija gajda kaj gata potonisardine.
042	LUK	005	008	A kana dikhlas o Simon Petar, pelo pe pire koča angle Isusešće pungre thaj phendas: “Džatar mandar, Gospode!  Me sem bezehalo manuš.”
042	LUK	005	009	Thaj sas ando čudo o Petar thaj savora save sas lesa zbog e bute e mačhe kaj astardine.
042	LUK	005	010	A gajda vi o Jakov thaj o Jovano sas ando čudo.  Von sas e čhave e Zevedeješće thaj e drugarja e Simonešće.  A o Isus phendas e Simonešće: “Na dara.  Katar akana e manušen lovisareja.”
042	LUK	005	011	Thaj crdine e čamcurja pe phuv, mukline sa, thaj teljardine pale leste.
042	LUK	005	012	Kana sas o Isus ande jek gav, dijas pe jek manuš savo sas sa ande guba.  Dikhla e Isuse thaj pelo angle leste e mujesa pe phuv, thaj zamolisardale: “Gospode!  Te kames šaj te sastaresman katar e guba.”
042	LUK	005	013	Vo čhuta po vas pe leste, thaj phendas: “Kamav, av sasto!”  Thaj e guba odma peli lestar.
042	LUK	005	014	Thaj o Isus zapovedisardas lešće na phen khonikašće, nego dža thaj sikav tu e rašaješće, thaj prinesisar ćiri žrtva palo ćiro sastipe, sar zapovedisardas o Mojsije.  Godova avela sago dokazo e manušenđe.
042	LUK	005	015	O glaso pale leste još majbut buljolas, thaj o but o them ćidelaspe te ašunen les thaj te sastarel len katar lenđe nasvalimata.
042	LUK	005	016	A vo đelotar ande pustinja te molilpe e Devlešće.
042	LUK	005	017	Jek đes dok o Isus sikavelas, bešenas lesa e fariseja thaj e sikavne e Mojsiješće zakonestar save aviline andar sa e gava galilejske thaj e judejske thaj andar o Jerusalim, a e sila e Gospodešći sas lesa te sastarel e nasvalen.
042	LUK	005	018	Askal aviline varesošće manuša save inđarenas pe nosilje e manušes savo sas lino.  Kamline te anenle andre thaj te čhonle anglo Isus.
042	LUK	005	019	Kana zbog o but o them naštik dine lesa andre, linepe po krovo e ćheresko thaj kroz o krovo muklinele tele zajedno e nosiljasa maškare anglo Isus.
042	LUK	005	020	A vo kana dikhla o paćipe lengo, phendas lešće: “Manušeja, jartime si tuće ćire bezeha.”
042	LUK	005	021	E fariseja thaj e sikavne e Mojsiješće zakonestar počnisardine te gndisaren thaj ande peste te phenen: “Ko si akava kaj hulil po Del?  Ko šaj te jartosarel e bezeha osim o Del?”
042	LUK	005	022	A o Isus džangla lenđe gndimata, thaj phendas lenđe: “Sostar gajda gndin ande tumare ile?
042	LUK	005	023	So si maj loće te phenelpe: ‘Jartime si tuće će bezeha’ ili te phenelpe: ‘Ušti thaj phir’?
042	LUK	005	024	Nego te džanen kaj e Čhave e Manušesće si vlast pe phuv te jartosarel e bezeha…” Aska phendas e linešće: “Tuće phenav: ‘Ušti, le ćire nosilje thaj džatar tuće ćhere!’”
042	LUK	005	025	Vo odma uštilo angle lende, thaj lija pe soste pašljolas, thaj đelotar pire ćherešće thaj hvalilas e Devle.
042	LUK	005	026	Savora sas ando čudo, slavinas e Devle, thaj pherde dar phenenas: “Čudurja ađes dikhlam!”
042	LUK	005	027	Pale godova o Isus inkljisto, thaj dikhla e cariniko savo bučholas Levije kaj bešel pe carina, thaj phendas lešće: “Av pale mande.”
042	LUK	005	028	O Levije mukla sa, uštilo thaj teljarda pale leste.
042	LUK	005	029	Pale godova o Levije ćerdas lešće ande piro ćher bari gozba.  Leja pale sinija bešenas but carinikurja thaj vi aver manuša.
042	LUK	005	030	Askal e fariseja thaj lenđe sikavne e Mojsiješće zakonestar počnisardine te mrmljan pe leste thaj phendine lešće učenikonenđe: “Sostar han thaj pijen e carinikonenca thaj e bezehalenca?”
042	LUK	005	031	A o Isus phendas lenđe akaja izreka: “‘Či trubun e saste manuša e doktore nego e nasvale’.
042	LUK	005	032	Gajda vi me či avilem te akharav e pravednikonen, nego e bezehalen te bolden pes katar lenđe bezeha ko Del.”
042	LUK	005	033	Von askal phendine lešće: “Sostar e Jovanošće učenikurja često postin thaj molinpe, isto gajda vi e farisejenđe učenikurija, a ćire či postin nego han thaj pijen?”
042	LUK	005	034	A o Isus phendas lenđe: “Dali šaj traden e svaturja te postin kana si o džamutro lenca?
042	LUK	005	035	Nego avela o đes kana lena lendar e džamutre, thaj askal postina ande godola đesa.”
042	LUK	005	036	O Isus phendas lenđe još jek paramiči ande slike: “Khonik či čhinel e kotor katar o nevo gad te suveles pe purano gad.  Ako godova ćerel, o nevo gad čhindola, a e purane gadešće či ačhela o kotor katar o nevo gad.
042	LUK	005	037	Khonik či čhol e nevi mol ande purani morćhaći trasta, kaj e nevi mol pharavela e trasta, thaj e mol čhordola, a e morćhaći trasta propadnila.
042	LUK	005	038	Nego e nevi mol ande nevi morćhaći trasta trubul te čholpe.
042	LUK	005	039	Thaj khonik ko pijel e purani mol, čikamel e nevi, kaj phenel e purani mol si majlačhi.”
042	LUK	006	001	Jek savato, kana o Isus naćhelas maškar e njive, lešće učenikurija trgonas o điv e vastenca thaj hanas.
042	LUK	006	002	A varesave katar e fariseja phendine lenđe: “Sostar ćeren okova so naj muklino te ćerelpe ande e Mojsijesko zakono savatone?”
042	LUK	006	003	A o Isus phendas lenđe: “Zar či čitosardine ando Sveto Lil okova so ćerda o David kana bokhajlo, vo thaj okola kaj sas lesa?
042	LUK	006	004	Kana dija ando ćher e Devlesko, thaj lijas e mangre save sas posvetime, hala thaj dija vi okolenđe save džanas pale leste.  A khonik prema e Mojsijesko zakono či tromalas te hal e mangredar osim e rašaja.”
042	LUK	006	005	Thaj phendas lenđe: “Isto gajda, o Čhavo e Manušesko majbaro si vi katar o savato.”
042	LUK	006	006	A jek aver savato o Isus dija ande sinagoga thaj sikavelas, a okote sas o manuš savesko desno vas sas šuko.
042	LUK	006	007	E fariseja thaj e sikavne e Mojsiješće zakonestar inćarenas pe jakha pe leste te dićhen dali sastarela ando savato te došaren les.
042	LUK	006	008	A vo džanglas e gndimata lenđe, thaj phendas e manušesće e šuće vastesa: “Ušti thaj ač maškaral.”  A vo uštilo thaj ačhilo maškaral.
042	LUK	006	009	A o Isus phendas lenđe: Te phučav tumen: “So si muklino savatosa te ćerelpe, lačhipe ili bilačhipe?  Te spasilpes o trajo ili te hasarelpe?”  A von samo ačhenas.
042	LUK	006	010	A o Isus dikhlas pe lende savorende thaj phendas e manušesće e šuće vastesa: “Inzar ćo vas.”  A vo ćerda gajda thaj o vas lesko sastilo thaj sasto sago vi aver.
042	LUK	006	011	Akala e fariseja thaj e sikavne e Mojsiješće zakonestar holjajle thaj ćerdine svato maškar pende so te ćeren e Isuseja.
042	LUK	006	012	Ande godoja vrjama o Isus đelo pe gora te molilpe.  Okote ačhilo sasti rjat thaj molilas pe e Devlešće.
042	LUK	006	013	Thaj kana avilo o đes, akhardas pire e učenikonen, thaj losarda maškarlende e dešudujen, thaj akhardalen apostolurja a lenđe alava sas:
042	LUK	006	014	O Simon (saves o Isus dija alav Petar), thaj o Andrija (e Petresko phral), o Jakov thaj o Jovan, o Filip thaj o Vartolomej,
042	LUK	006	015	o Matej thaj o Toma, o Jakov (savo sas čhavo e Alfejevesko) thaj o Simon (savo sas pobunjeniko),
042	LUK	006	016	o Juda (čhavo e Jakovesko), thaj o Juda (andar o gav Iskariot, savo izdaisardale).
042	LUK	006	017	Pale godova o Isus fuljisto lenca tele thaj ačhile po ravno than.  Okote sas baro brojo lešće učenikurija thaj o silno them andar o krajo e judejako, andar o Jerusalimo, andar o Tiro thaj andar o Sidon e gava po more.
042	LUK	006	018	Von aviline te ašunenles thaj te sastarelen katar lenđe nasvalimata, a avenas vi okola saven mučinas e bilačhe duhurja, thaj o Isus oslobodilas len.
042	LUK	006	019	Thaj sa o them rodelas te čhon pe vas pe leste, kaj andar leste inkljelas e sila thaj von sa sastonas.
042	LUK	006	020	Vo dikhla pe pire učenikurija thaj phendas: “Blago tumenđe save sen čore, kaj si tumaro o carstvo e Devlesko.
042	LUK	006	021	Blago tumenđe save sen akana bokhale, kaj čaljona.  Blago tumenđe save akana roven, kaj asana.
042	LUK	006	022	Blago tumenđe kana e manuša mrzana tumen, kana odbacina tumen, kana ladžarena tumen, thaj kana phenena pale tumende kaj sen bilačhe, zbog godova kaj sledin e Čhaves e Manušesće!
042	LUK	006	023	Aven bahtale ande godola đesa thaj ćhelen, kaj dik, bari si tumari poćin ando nebo.  Kaj sa godova bilačhipe isto gajda amaro them ćerelas amare prorokonenđe ande lenđe vrjama.
042	LUK	006	024	Ali teško tumenđe save sen akana barvale, kaj već primisardine e uteha tumari.
042	LUK	006	025	Teško tumenđe kaj sen akana čaljarde, kaj bokhavona.  Teško tumenđe kaj asan akana, kaj rovena thaj tuguina.
042	LUK	006	026	Teško tumenđe kana savora lačhe mothona pale tumende, kaj isto gajda amaro them ćerelas amare hohamne prorokonenđe ande lenđe vrjama.”
042	LUK	006	027	“Ali tumenđe save ašunen phenav: Volin tumare dušmajen!  Ćeran lačhipe okolenđe save mrzan tumen!
042	LUK	006	028	Blagoslovin okolen kaj dentumen romaja!  Molin tumen e Devlešće pale okola save vređon tumen.
042	LUK	006	029	Ako vareko pećel tut pe jek rig e muješći, bolde lešće vi aver rig.  Ako vareko lijas ćiro ogrtači, deles vi ćiro gad.
042	LUK	006	030	Ko manđel tutar, deles.  A okolestar kaj otmil ćiro na rode palpale.
042	LUK	006	031	Thaj askal, sar kaman te ćeren e manuša tumenđe, gajda ćeren vi tumen lenđe.
042	LUK	006	032	Thaj ako volin samo okolen kaj tumen volin, sošći avela tumari poćin?  Kaj vi e bezehale volin samo okolen save len volin.
042	LUK	006	033	Thaj ako ćeren lačhipe samo okolenđe kaj tumenđe ćeren lačhe, sošći avela tumari poćin?  Kaj vi e bezehale ćeren gajda.
042	LUK	006	034	Thaj te den udžile samo okolen katar save ažućaren te bolden tumenđe, sošći avela tumari poćin?  Kaj vi e bezehale den e bezehalen udžile te šaj palem dobin palpale.
042	LUK	006	035	Volin tumare dušmajen, ćeren lenđe lačhipe, den len udžile thaj na ažućaren khanči te bolden tumenđe.  Ako ćeren gajda, avela bari tumari poćin, thaj avena čhave e Majbarešće, kaj si vo lačho čak vi okolenđe kaj si nezahvalne thaj vi e bilačhenđe.
042	LUK	006	036	Aven dakle bare ileja sago kaj si vi tumaro nebesko Dad bare ileja.”
042	LUK	006	037	Na sudisaren, thaj či sudilape tumenđe.  Na osudisaren thaj či avena osudime.  Jartosaren thaj jartolape tumenđe.
042	LUK	006	038	Den, thaj dela pe tumenđe.  Čhordola pe tumenđe ande angalja lačhi mera, nabime, ćhinosardi thaj preobilno kaj sošće merava merisaren kasavijava vi tumenđe merilape.
042	LUK	006	039	Thaj phendas lenđe akaja paramiči ande slike: “Dali šaj o koro e kore te vodil?  Či li perena liduj ande hv?
042	LUK	006	040	Naj o učeniko majbaro katar piro sikavno.  Svako savo si sikado dži ko krajo, avela sago vi o sikavno lesko.
042	LUK	006	041	Sostar dićhes e kaštešći prušuk ande jak ćire phralešći, kana či haćares o baro kaš ande ćiri jak?
042	LUK	006	042	Sar šaj phenes ćire phralešće: ‘Phrala, ažućar te inkalav e kaštešći prušuk savo si ande ćiri jak’, kana ni korkoro či haćares o baro kaš ande ćiri jak?  Licemernona!  Maj sigo inkal o baro kaš andar ćiri jak, thaj majlačhe dićheja e kaštešći prušuk te inkales andar ćire phralešći jak.”
042	LUK	006	043	Lačho kaš či bijanel bilačhe plodurja, thaj bilačho kaš či bijanel lačhe plodurja.
042	LUK	006	044	Kaj svako kaš pe piro plodo pindžarelpe.  E smokva thaj e drak či kušenpe katar e kangre.
042	LUK	006	045	Lačho manuš, andar e lačhi riznica pire ilešći inkalel lačhipe, a o bilačho manuš andar o sefo bilačhe ilešći inkalel o bilačhipe, kaj andar o muj inkljel sova si pherdo o ilo.
042	LUK	006	046	“Sostar akharen man: ‘Gospode!  Gospode!’  A naj sen paćivale okolešće so phenav tumenđe?
042	LUK	006	047	Sikavava tumenđe pe kaste anel svako savo avel mande, ašunel mungre alava thaj si paćavilo mungre alavenđe:
042	LUK	006	048	Slično si sago o manuš savo gajda ćerel o ćher: hanadas handuk thaj postavisarda o temelji pe stena.  Kana avili e poplava, o paj navalisarda po ćher, ali naštik haradales kaj sas lačhe sagradime.
042	LUK	006	049	A kova savo ašundas mungre alava a naj paćavilo mungre alavenđe, vo si sago o manuš savo vazdas piro ćher pe phuv bi temeljesko, pe savo navalisarda o paj, odma harada o ćher, thaj katar godova ćher nastanisarda bari ruševina.”
042	LUK	007	001	Kana o Isus dija gata sa godola alava anglo them, dija ando o gav Kafarnaum.
042	LUK	007	002	Varesavo rimsko kapetano sasle robo savo sas nasvalo po smrto, a vo sas lešće but drago.
042	LUK	007	003	A kana o kapetano ašundas palo Isus, bičhaldas lešće e židovske starešinen, thaj molisardale te avel te sastarel lešće robo.
042	LUK	007	004	A von aviline ko Isus thaj počnisardine ilestar te molin les alavenca: “Zaslužisarda te ćeres lešće godova
042	LUK	007	005	kaj volil amare them, thaj vo vazdas amenđe e sinagoga.”
042	LUK	007	006	A o Isus teljarda lenca.  Thaj kana sas već paše ko ćher, bičhalda o kapetano pire drugaren leste te phenen lešće: “Gospode!  Na truditu, kaj najsem dostojno te des tale mungro krovo.
042	LUK	007	007	Zato vi či inćaraman dostojno te avav angla tute, nego samo phen alav thaj sastola o sluga mungro.
042	LUK	007	008	Vi me sem manuš tele vlast thaj siman tale mande vojnikurja.  Thaj kana phenav jećhešće: ‘Dža!’, vo džaltar.  Thaj kana phenav averešće ‘Av!’, vo avel.  Thaj kana phenav mungre robošće: ‘Ćer godova!’, vo ćerel.”
042	LUK	007	009	A kana godova ašundas o Isus, začudisajlo e kapetanošće thaj boldape ko them savo džalas pale leste thaj phendas: “Phenav tumenđe: Ke nijek Izraelco či arakhlem gaći paćipe sago ke akava kapetano!”
042	LUK	007	010	A kana okola kaj sas bičhalde katar o kapetano boldinepe ćhere, arakhline e robo kaj si sasto.
042	LUK	007	011	Pale godova o Isus teljarda ando gav savo akhardolas Nain.  Džanas pale leste e učenikurija thaj o but o them.
042	LUK	007	012	Kana avilo paše ke gavesko vudar, dik, upravo inkalenas e mule te prahon les, e čhave jedinco pe dejaće, savi sas udovica.  Lava sas o but o them andar o gav.
042	LUK	007	013	Kana dikhlala o Gospod, sažalisajlo pe late thaj phendas laće: “Na rov!”
042	LUK	007	014	Pale godova avilo ko mohto, čhuta pire vas pe leste, thaj o kola kaj inđarenas o mohto ačhiline.  A vo phendas: “Čhaveja, tuće phenav: Ušti!”
042	LUK	007	015	O mulo vazdape, bešlo thaj počnisarda te ćerel svato.  A o Isus dijales lešće dejaće.
042	LUK	007	016	A savora zadivisajle thaj počnisardine te hvalin e Devle alavenca: “Baro proroko avilo maškar amende!”, thaj: “O Del avilo ando pomoć pire themešće!”
042	LUK	007	017	Thaj godova glaso pale leste buljilo pe saste Judejske krajurja thaj pe sasti okolina.
042	LUK	007	018	E Jovanošće učenikurija javisardine Jovanošće sa so o Isus ćerdas.  A vo akhardas pe dujen učenikonen
042	LUK	007	019	thaj bičhaldalen ko Gospod te phučenle: “Da li san tu okova saves obećisardas o Del kaj trubul te avel, ili te ažućaras averes?”
042	LUK	007	020	Kana akala duj manuša aresline leste, phendine: “O Jovano savo bolel bičhalda amen tute te phučas tut: ‘Da li san tu okova saves obećisardas o Del kaj trubul te avel, ili te ažućaras avres?’”
042	LUK	007	021	O Isus baš ande godova časo sastarelas e buten katar lenđe muke, razne nasvalimata thaj katar e bilačhe duhurja, thaj e bute korenđe boldas o vido.
042	LUK	007	022	A o Isus phendas lenđe: “Džan thaj phenen e Jovanošće so upravo dikhline thaj so ašundine: e kore dićhen, e banđe phiren, e gubave saston, e kašuće ašunen, e mule ušten, a e čorenđe propovedilpe e bahtali nevimata.
042	LUK	007	023	Blago okolešće savo či uvredilpe zbog mande.”
042	LUK	007	024	A kana đeletar e učenikurija e Jovanošće, o Isus počnisarda te phenel e but e themešće palo Jovano: “So inkljistine ande pustinja te dićhen?  E trska, savja ljuljil e bavlal?  Na!
042	LUK	007	025	So dakle inkljistine te dićhen?  Manuše savo lija pe peste barvale drze?  Na!  E manuša save inđaren pe peste šukar drze thaj trail ando raskoš si ande carošće dvorurja.
042	LUK	007	026	So dakle inkljistine te dićhen?  E proroko?  Ej, me phenav tumenđe, vo si vi majbut katar o proroko.
042	LUK	007	027	Kaj vo si okova pale savo o Del phendas ando Sveto lil: ‘Ake me bičhalav mungre glasniko angle ćiro muj savo lačharela ćiro drom angle tute.’
042	LUK	007	028	Kaj phenav tumenđe: Nijek bijando katar e manušnji naj majbaro katar o Jovano, a o majcikno ando carstvo e Devlesko si majbaro lestar.”
042	LUK	007	029	Kana sa o them, thaj vi e carinikurja, save sas bolde e Jovanošće boldimasa, ašundine e Isuse sar ćerel svato, priznaisardine kaj si e Devlesko sikavipe ispravno.
042	LUK	007	030	Naprotiv e fariseja thaj e sikavne e Mojsiješće zakonestar či kamenas te bolelen o Jovano.  Von odbisardine so o Del planirisarda pale lende.
042	LUK	007	031	O Isus phendas: “Kasa te usporedisarav e manušen akale naraštaješće?  Kašće si slične?
042	LUK	007	032	Lenca si sago čhavrenca save či džanen sokamen bešen po sokako thaj jek avrešće čhon muj: ‘Svirosardam tumenđe a tumen či ćheldine!  Đilabadam tumenđe tužaljke a tumen či rujine!’
042	LUK	007	033	Gajda avilo o Jovano savo bolelas.  Niti halas mangro niti pijelas mol, aj tumen phenen: ‘O bilačho duho si ande leste!’
042	LUK	007	034	Avilem me, o Čhavo e Manušesko.  Vi hav vi pijav, a tumen phenen: ‘Dik, o manuš halapljivo thaj matarno, drugari e carinikonengo thaj e bezehalengo.’
042	LUK	007	035	Savora save prihvatin e Develešći mudrost sikaven kaj si voj čači.”
042	LUK	007	036	Varesavo farisejo zamolisarda e Isuse te hal leste.  O Isus dija ande farisejsko ćher thaj lijas than pale sinija.
042	LUK	007	037	Kana ake avili varesošći manušnji savi sas bezehali ando gav.  Ašunda kaj si o Isus pale sinija ande farisejsko ćher, avili thaj andas e alabasterosko čaroro ande savo sas kuč mirisno ulje.
042	LUK	007	038	Ačhili pale lešće pungre.  Počnisarda te rovel thaj e jasvenca te thovel lešće pungre, a pire balenca te khoselen.  Čumidelas len thaj maćhelas e mirisne uljeja.
042	LUK	007	039	Kana godova dikhlas o farisej savo akharda les ande piro ćher, gndisardas ande peste: “Kana akava avilosas proroko, džanglasas ko si thaj sošći si akaja manušnji, savi dirile, kaj si bezehali.”
042	LUK	007	040	O Isus phendas lešće: “Simone, siman vareso te phenav tuće.”  A vo phendas: “Phen, sikavneja.”
042	LUK	007	041	O Isus nastavisardas: “Sas varesavo manuš savo delas averenđe udžile love.  Gajda sas duj džene save sas lešće udžile.  Jek sas lešće udžile pandž šela rupune lovora, a aver pandžvardeš.
042	LUK	007	042	Sar naštik te boldine e love save sas lešće udžile, vo jartosardas liduj dženenđe.  Savo lendar majbut volilale?”
042	LUK	007	043	O Simon phendas: “Gndiv kaj okova savešće si majbut jartome.”  A o Isus phendas lešće: “Lačhe phenes.”
042	LUK	007	044	Gajda boldape ke manušnji thaj phendas e Simonešće: “Dićhes akala manušnja?  Dijem ande ćiro ćher, a tu ni paj či dijanman te thovav mungre pungre, a voj pire jasvenca thoda mungre pungre thaj pire balenca khoslalen.
042	LUK	007	045	Tu či ni čumidan man, a voj, sar dija andre, či ačhili te čumidel mungre pungre.
042	LUK	007	046	Uljeja mungro šoro či makhlan, a voj e mirisne kuč uljeja mungre pungre makhlas.
042	LUK	007	047	Zato, phenav tuće: ‘Voj sikadas but ljubav kaj si laće jartome e but e bezeha, a maj cara ljubav sikadas okova savo si maj cara svesno kaj si lešće jartome lešće bezeha.’”
042	LUK	007	048	A o Isus phendas e manušnjaće: “Jartome si tuće ćire bezeha.”
042	LUK	007	049	A kola save sas pale sinija počnisardine te mothon maškar pende: “Ko akava gndil kaj si kaj vi e bezeha jartosarel?”
042	LUK	007	050	A vo phendas e manušnjaće: “Zbog ćiro paćipe tu san spasime.  Dža ando miro e Devlesa!”
042	LUK	008	001	Pale godova o Isus džalas andar o gav dži ko gav, thaj propovedilas thaj navestilas e bahtali nevimata katar o carstvo e Devlesko.  Pale leste džanas e dešuduj apostolurja
042	LUK	008	002	thaj varesošće romnja saven o Isus oslobodisardas katar e bilačhe duhurja thaj sastarda len katar e nasvalimata: e Marija andar e Magdala, andar savi tradas efta benga,
042	LUK	008	003	e Jovana e Huzašći romnji savo sas e Irodosko upravitelj, e Suzana, thaj but aver save pomožisardine e Isuse thaj e dešudujen apostolen pire lovenca thaj okoleja so saslena.
042	LUK	008	004	A kana ćidape o but them thaj avenas andar sa e gava ko Isus, vo phendas lenđe ande paramiči:
042	LUK	008	005	“Inkljisto o sijači te sijol o seme.  Dok sijolas, varesavo seme pelo po drom, thaj o them uštadale a e čiriknja aviline thaj halineles.
042	LUK	008	006	Aver pelo po bar, thaj tek so inkljisto, šućilo kaj nasle vlaga.
042	LUK	008	007	Aver palem pelo maškar e kangre, thaj e kangre tasadineles sar barjonas zajedno lesa.
042	LUK	008	008	Aver palem napokon pelo pe lačhi phuv, niknosarda thaj bijanda šeldrom majbut.”  Phendas godova thaj čhuta muj: “Ašunen kana već situmen kan!”
042	LUK	008	009	E učenikurja phučlineles e Isuse so phenel godoja paramiči.
042	LUK	008	010	A vo phendas lenđe: “Tumen o Del dijas gođi te džanen e tajne e Devlešće carstvošće, a averenđe si dino samo ande paramiča, kaj ando Sveto lil ačhel ramome: ‘te vi ako dićhen či primetin, te vi ako čhon kan a či haćaren.’
042	LUK	008	011	A akaja paramiči phenel: O seme si sago o alav e Devlesko.
042	LUK	008	012	Okova seme savo pelo po drom si sago e manuša save ašunen o alav ali avel o beng thaj inđarel o alav e Devlesko andar lenđe ile te na paćan thaj te či spasinpe.
042	LUK	008	013	A okova seme savo pelo po bar godola si sago okola manuša save kana ašunen, bahtasa primin o alav, ali si sago e biljke koreno najlen.  Godola varesošći vrjama paćan, a kana aven e kušnje von peren.
042	LUK	008	014	A okova seme savo pelo ande kangre si sago e manuša save ašunen o alav ali još pe lengo drom e trajošće brige tasavenlen, e barvalipeja thaj akale trajošće nasladenca thaj či anen lačho plodo.
042	LUK	008	015	Okova seme savo pelo pe lačhi phuv si sago e manuša save ašunen o alav thaj inćarenle ando lačho thaj plemenito ilo thaj ustraisaren dok či anen plodo.”
042	LUK	008	016	“Khonikal kana del jag o stenko či čholes talo čaro niti talo kreveto, nego čhonles po čirako, te dićhen o svetlo okola save den andre.
042	LUK	008	017	Gajda vi sa so si garado thaj ćerdo tajno avela sikado javno thaj inkljela po videlo.
042	LUK	008	018	Len sama sar ašunen, kaj kas si haćaripe delape lešće, a kas naj haćaripe, lelape lešće vi kova so gndil kaj siles.”
042	LUK	008	019	Ko Isus aviline lešći dej thaj lešće phral, ali katar o but o them naštik ćerdine lesa svato.
042	LUK	008	020	Vareko avilo thaj javisardas lešće: “Ćiri dej thaj ćire phral ačhen avri.  Kamen te dićhentu.”
042	LUK	008	021	O Isus phendas lenđe: “O kolen save ašunen thaj izvršisaren o alav e Devlesko smatriv kaj si mungri dej thaj mungre phral.”
042	LUK	008	022	Jek đes o Isus phendas pire dešuduj učenikonenđe: “Hajde te nakhas pe koja rig e jezerošći.”  O Isus thaj lešće učenikurja dine ando čamco thaj isplovisardine.
042	LUK	008	023	Dok plovinas, e Isuse lija e lindri.  Ande godova muklape e oluja po jezero.  E lađica počnisarda te pherelpe e pajesa a von arakhlinepe ande bari briga pale piro trajo.
042	LUK	008	024	Aviline ko Isus, džungadine les thaj čhutine muj: “Sikavneja, sikavneja, tasados!”  Vo džungadilo, thaj zapovedisarda e bavlajaće thaj e valovenđe.  Thaj e valurja smirisajle thaj nastanisarda tišina.
042	LUK	008	025	A o Isus phendas lenđe: “Kaj tumaro paćipe?”  A von ande dar thaj ando čudo phučenaspe: “Savo si akava te zapovedisarel e paješće thaj e bavlajaće, a von te pokorisarenpe lešće?”
042	LUK	008	026	Askal o Isus thaj lešće učenikurja otplovisardine pe obala ke Gerase, savo si pe koja rig katar o Galilejako jezero.
042	LUK	008	027	Dok o Isus inkljelas pe obala, avilo angle leste o manuš saves sas bilačhe duhurja, thaj već dugo či inđarelas e drze pe peste, niti trailas ando ćher nego trailas ande limorja.
042	LUK	008	028	Kana o manuš ande savo sas e bilačhe duhurja dikhla e Isuse, čhudape angle leste thaj ande sasto glaso čhuta muj: “So kames mandar, Isuse, majbare Devlešće čhaveja?  Molivtut na mučisarman!”
042	LUK	008	029	(Kaj o Isus cara majsigo zapovedisardas e bilačhe duhošće te inkljel andar godova manuš.  Kaj već but vrjama o bilačho duho inćarelas les.  Vi ako majsigo e stražarja inćarenas les phangle ande lancurja trgolas e lancurja thaj o beng inđarelas les ando pusto than.)
042	LUK	008	030	O Isus pe godova phučla les: “Sar si ćiro alav?”  Vo phendas: “Majbut džene sam katar jek,” kaj ande leste dine e but bilačhe duhurja.
042	LUK	008	031	Thaj zamolisardine e Isuse te na naredil lenđe te džantar ando bezdan.
042	LUK	008	032	A okote ande gora sas bari gomila bale save čarjonas.  Askal e duhurja zamolisardine e Isuse te mućelen te den ande bale.  Thaj vo muklalen.
042	LUK	008	033	Askal e bilačhe duhurja inkljistine andar o manuš thaj dine ande bale.  Thaj e bale pojurisardine niz o brego ando jezero, thaj utopisajle.
042	LUK	008	034	A kana dikhline okola kaj araćhenas e balen so sas, našline thaj razglasisardine pe gava thaj okoline thana so dikhline.
042	LUK	008	035	A o them inkljisto te dićhel so sas.  Avile dži ko Isus thaj dikhline e manuše andar savo inkljistine e bilačhe duhurja sar bešel dži ke Isusešće pungre, savo lijas pe peste e drze thaj sas gođaver, thaj darajle.
042	LUK	008	036	A okola save godova dikhline phendine averenđe, sar o Isus oslobodisardas e manuše ande savo sas e bilačhe duhurja.
042	LUK	008	037	Askal e Isuse zamolisarda sa o them andar e gerasesko krajo te džaltar lendar kaj lijalen e bari dar.  O Isus dija ando čamco thaj teljarda palpale ande Galileja.
042	LUK	008	038	A o manuš andar savo o Isus tradas e bilačhe duhonen zamolisarda e Isuse te šaj ačhel lesa, ali o Isus muklales te džaltar alavenca:
042	LUK	008	039	“Boldetu ćhere thaj phen sa so ćerda tuće o Del.”  Vo đelotar thaj razglasisarda pe sasto gav so ćerda lešće o Isus.
042	LUK	008	040	A kana o Isus boldape palpale pe koja rig e jezerošći, maladale o them kaj željno ažućarenasle.
042	LUK	008	041	Thaj dik, avilo o manuš kasko alav sas Jair, savo sas jek katar e vođe ande sinagoga.  Thaj pelo pe pire koča angle Isusešće pungre thaj molisardale te del ando ćher lesko
042	LUK	008	042	kaj sas po meripe lešći jedino čhej savja sas varekaj katar dešuduj brš.  Dok o Isus džalas ande Jairesko ćher oko leste ćićidelaspe sa o them katar sa e riga.
042	LUK	008	043	A maškar o them sas jek manušnji savi sas nasvali katar o godova kaj dešuduj brš thavdelas o rat latar.  Sa so sasla dija pe doktorja thaj khonik naštik te sastarelas lat.
042	LUK	008	044	Nakhli palal leste thaj astardape e ćoškostar katar e Isusešći haljina, thaj o rat odma ačhilo latar.
042	LUK	008	045	A o Isus phendas: “Ko astardape mungre haljinatar?”  Savora počnisardine te braninpe, a o Petar phendas: “Sikavneja, o but o them ćićideltut thaj spidelpe, aj tu phučes ko astardape pale mande.”
042	LUK	008	046	A o Isus phendas: “Vareko astardape pale mande namerasa.  Haćardem sar e sila inkljisti andar mande thaj vareko sastilo.”
042	LUK	008	047	A e manušnji dikhla kaj naštik garadol, sa ande dar avili thaj čhudape pe koča angle leste thaj anglo sa o them phendas sostar astardape pale leste thaj sar odma sastili.
042	LUK	008	048	A vo phendas laće: “Čhejo, ćiro paćipe sastardatu.  Dža ando miro!”
042	LUK	008	049	Dok o Isus još ćerelas svato e romnjasa, avilo vareko andar e Jairesko ćher ko Jair savo sas vođa ande sinagoga e porukasa: “Muli ćiri čhej.  Na majbut mučisar e sikavne.”
042	LUK	008	050	Ašunda godova o Isus thaj phendas: “Na dara!  Samo paća thaj voj traila!”
042	LUK	008	051	O Isus dija ando ćher, a avren khonikas či mukla te den lesa andre osim e Petre, e Jovane, e Jakove thaj e čhoraće dade thaj laće deja.
042	LUK	008	052	A savora save sas ando ćher rovenas thaj žalinas pale čhori.  A o Isus phendas lenđe: “Naroven!  Či muli, nego samo sovel!”
042	LUK	008	053	A von asanas lestar kaj džangline kaj muli.
042	LUK	008	054	O Isus astardala palo vas thaj čhuta muj: “Čhorije, ušti!”
042	LUK	008	055	Thaj lako duho boldape ande late thaj voj odma uštili, a vo naredisardas te denla te hal.
042	LUK	008	056	A lako dad thaj laći dej čudisajle, a vo zapovedisarda lenđe te na phenen khonikašće so sas.
042	LUK	009	001	O Isus akhardas e dešuduj apostolen thaj dijalen moć thaj vlast pe sa e bilačhe duhurja thaj te sastaren e nasvalimata.
042	LUK	009	002	Bičhalda len te navestin o carstvo e Devlesko thaj te sastaren e nasvalen.
042	LUK	009	003	Thaj phendas lenđe: “Na te aveltumen tumenca po drom ni rovlji, ni trasta ni so hana, ni love thaj na te aveltumen tumenca po duj haljine!
042	LUK	009	004	Kana boravin ande varesko gav, ačhen ande jek ćher thaj na naćhen andar o ćher ando ćher dok či džan ande aver gav.
042	LUK	009	005	Ande savo gav či primintumen, inkljen andar godova gav, thaj ćhinon o praho katar tumare pungre.  Godova avela znako kaj mukline les lešće sudošće.”
042	LUK	009	006	Thaj e učenikurja teljardine majdur: obilarzinas e gava, navestinas e bahtali nevimata thaj sastarenas e nasvalen.
042	LUK	009	007	Kana ašunda o vladiri Irod so dogodisajlo, sas zbunime, kaj varesave phenenas kaj o Jovano savo bolelas uštilo andar e mule.
042	LUK	009	008	Aver phenenas pojavisajlo pe phuv o Ilija, a aver palem phendine: “Uštilo andar e mule varesavo proroko andar e purani vrjama.”
042	LUK	009	009	A o Irod phendas: “Me čhindem e Jovanosko šoro.  Ko si askal akava pale kaste gaći ašunav?”  Thaj rodelas prilika te dićhel e Isuse.
042	LUK	009	010	Kana e apostolurja boldinepe katar e okolne krajurja, phendine e Isusešće sa so ćerdine.  Askal o Isus inđarda len pesa te avel lenca korkoro, paše pašo gav akhardo Vitsaida.
042	LUK	009	011	Ali kana godova ašunda o them, teljarda pale leste.  Vo primisarda len thaj phenelas lenđe andar o carstvo e Devlesko thaj sastardas savoren ko trubuja sastipe.
042	LUK	009	012	Kana avilo maj paše o krajo e đesesko kasno mismere avile ko Isus maj paše e dešuduj učenikurja thaj phendine e Isusešće: “Te mukas e theme te džal pe okolne gava te araćhen kaj raćarena thaj so hana kaj sam akate ando samotno krajo?”
042	LUK	009	013	A o Isus phendas lenđe: “Tumen den len te han!”  A von phendine, “Najamen majbut katar pandž mangre thaj duj mačhe, osim te džas te ćinas hamasko pale sa o them.”
042	LUK	009	014	A sas varekaj katar pandž milje manuša (či đinavenas pe e manušnja thaj e čhavra).  O Isus phendas pe učenikonenđe: “Phenen lenđe te bešen ande skupine po pandžvardeš džene.”
042	LUK	009	015	Thaj savora bešline.
042	LUK	009	016	A o Isus lija e pandž mangre thaj e duj mačhe, dikhla ando nebo, blagoslovisardalen thaj phagla o mangro pa dija pire učenikonenđe te podelisaren e themešće.
042	LUK	009	017	Savora haline dok či čaljile.  Thaj katar okova so ačhilo e themešće ćidine dešuduj pherde korpe kotora mangre thaj mačhe.
042	LUK	009	018	Jekhvar dok o Isus crdape po korkoro than te molilpe, lesa sas samo lešće dešuduj učenikurija.  Pale godova phučlalen: “So phenel o them, ko sem me?”
042	LUK	009	019	Von phendine: “Varesave phenen kaj san o Jovano savo bolelas, aver kaj san o proroko Ilija, a trite palem kaj uštilo andar e mule varesavo katar aver purane prorokurja.”
042	LUK	009	020	A vo phučla len: “A tumen, so tumen phenen, ko sem me?”  A o Petar phendas: “Hristo Pomazaniko e Devlesko!”
042	LUK	009	021	A o Isus zapovedisardas lenđe te na phenen khonikašće kaj si vo o Mesija.
042	LUK	009	022	Thaj phendas: “Kaj me, o Čhavo e Manušesko, trubul but te trpisarav.  E starešine, e šorvale rašaja thaj e sikavne e Mojsiješće zakonestar odbacinaman.  Mudarena man aj me o trito đes uštava andar e mule.”
042	LUK	009	023	Pale godova o Isus phendas savorenđe: “Ako vareko kamel te avel mungro sledbeniko, neka odreknilpes korkoro pestar, nek svako đes lel piro trušul thaj nek džal pale mande.
042	LUK	009	024	Kaj svako ko kamel te spasisarel piro trajo, hasarelales; a ko hasarel piro trajo zbog mande, godova spasilales.
042	LUK	009	025	Kaj savi korist si e manušesće ako zadobisarel sa o them, a korkoro pes hasarel ili pešće naudil?”
042	LUK	009	026	Ko ladžal mandar thaj mungre alavendar, lestar vi me, o Čhavo e Manušesko, ladžava kana avava ande slava mungri thaj e slava mungre Dadešći thaj e svete anđelenđi.
042	LUK	009	027	“Čačes phenav tumenđe: ‘Varesave save si akate tumendar či merena dok či dićhena e Devlesko carstvo.’”
042	LUK	009	028	A kana nakhla varekaj katar ohto đes katar godola alava o Isus lijas pesa e Petre, e Jovano thaj e Jakove ande gora te pomolilpe.
042	LUK	009	029	Dok molilaspe, lesko muj promenisajlo, a e drze pe leste postanisardine parne thaj sjajne.
042	LUK	009	030	Ande godova pojavisajle duj manuša thaj ćerenas svato e Isuseja.  Sas godova o Mojsija thaj o Ilija.
042	LUK	009	031	Pojavisajle ande slava thaj ćerenas lesa svato pale lesko smrto savo trubuja te podnesil ando Jerusalim te pherdol o Lil.
042	LUK	009	032	E Petre thaj lešće drugaren lija e lindri.  Kana džungadile, dikhline lešći slava thaj duj manušen save ačhenas lesa.
042	LUK	009	033	Thaj dok godola duj džene džanastar lestar, o Petar phendas e Isusešće: “Sikavneja, lačhe kaj sam kate.  Te ćeras trin senice: jek tuće, jek e Mojsijašće, thaj jek e Ilijašće.”  Či džangla so phenel.
042	LUK	009	034	Dok vo godova još motholas, pojavisajlo o oblako thaj zasinisarda len.  Kana o oblako učhardalen lija len e bari dar.
042	LUK	009	035	A o glaso ašundilo andar godova oblako: “Akava si mungro Čhavo saves odabirisardem!  Leste čhon kan.”
042	LUK	009	036	Baš kana ašundilo o glaso, o Isus ačhilo korkoro.  E učenikurja ačhenas thaj askal još khonikašće khanči či phendine pale okova so dikhline.
042	LUK	009	037	A kana thejara o đes o Isus thaj lešće učenikurja fuljistine katar e gora, avilo angle leste o but o them.
042	LUK	009	038	Askal varesosko manuš savo sas maškar o them čhuta muj: “Sikavneja, moliv tut dik mungre čhave, kaj si manđe jedinco.
042	LUK	009	039	Inćarel les o bilačho duho.  Andar jekhvar počnil te čhol muj; čhudel pes thaj e spuma del lešće po muj.  Gata nikada či mućel les thaj uništil les.
042	LUK	009	040	Molisardem ćire učenikonen te traden e bilačhe duho andar leste avri ali von naštik tradine les.”
042	LUK	009	041	A o Isus phendas lenđe: “O bilačhe thaj bi paćako manušalen!  Kozom semasa tumenca a tuman či paćan.  Phučaman kozom još trpiva tumen!  An akaring ćire čhave!”
042	LUK	009	042	Dok o čhavro avelas paše, o bilačho duho harada les pe phuv thaj ćhinosarda les.  A o Isus zapovedisardas e bilačhe duhošće thaj odma sastarda e čhave thaj dijale lešće dadešće.
042	LUK	009	043	Savora divisajle e Devlešće veličinaće.  Thaj dok savora čudinaspe okolešće so ćerelas o Isus, o Isus phendas pire učenikonenđe:
042	LUK	009	044	“Lačhe zapamtisaren so phenav tumenđe: Me, o Čhavo e Manušesko, avava dino ande vas e manušenđe.”
042	LUK	009	045	A von či haćardine so phenel lenđe kaj nas lenđe dino te haćaren; o značenje sas lendar garado a daranas te phučen les te objasnil lenđe.
042	LUK	009	046	E učenikurja počnisardine te raspravinpes ko maškar lende šaj avilosas majbaro.
042	LUK	009	047	O Isus džangla so si ande lenđe ile, thaj lija e cikne čhavre, čhutale paše peste
042	LUK	009	048	thaj phendas lenđe: “Ko god primil akale cikne čhavre zbog mande, man primil.  A ko man primil, primil e Devles savo man bičhalda.  O Del smatril kaj si majvažno okova savo si maj ponizno maškar tumende!”
042	LUK	009	049	Askal o Jovano phendas: “Sikavneja, dikhlam jećhe kaj ande ćiro alav tradel e bilačhe duhonen.  Amen phendam lešće te na ćerel godova, kaj či džal pale tute.”
042	LUK	009	050	A o Isus phendas lešće: “Na branin lešće!  Kaj ko naj protiv tumende, pale tumende si!”
042	LUK	009	051	Kana avili maj paše e vrjama te o Isus boldelpes ando nebo, vo zurale odlučisarda te džan ando Jerusalimo.
042	LUK	009	052	Thaj bičhalda e glasnikonen angle peste.  Von đele thaj dine ande varesosko Samarijsko gav te pripremin lešće than kaj raćarela.
042	LUK	009	053	No okote o them či kamlas te primin les kaj sas po drom palo Jerusalim.
042	LUK	009	054	Kana godova dikhline lešće učenikurja o Jakov thaj o Jovano, phučline les: “Gospode!  Kames te amen phenas te delen jag o oganj andar o nebo thaj te uništil len?”
042	LUK	009	055	A o Isus boldape lende thaj phendas lenđe kaj či gndin lačhe.
042	LUK	009	056	Thaj đeletar ande aver gav.
042	LUK	009	057	Dok džanas dromesa, varesosko manuš phendas e Isusešće: “Džava pale tute kaj god tu te džas.”
042	LUK	009	058	A o Isus phendas lešće: “E lisicen si lenđe hvja, e čirikljen lenđe gnezdurja, a man e Čhave e Manušesće naj kaj mungro šoro te čhav.”
042	LUK	009	059	Varesave avrešće phenda o Isus: “Sledi man!”  A vo phendas lešće: “Gospode muk man samo te džav te prahov mungre dade.”
042	LUK	009	060	O Isus phendas lešće: “Muk e mulen te prahon pire mulen, aj tu dža thaj navestisar o carstvo e Devlesko.”
042	LUK	009	061	Još vareko phendas: “Me džava pale tute Gospode, ali muk man te džav prvo te jartoman katar mungri familija.”
042	LUK	009	062	A o Isus phendas lešće: “Ni jek savo lel o plugo ande pire vas te oril thaj askal dićhel palpale, naj dostojno palo carstvo e Devlesko.”
042	LUK	010	001	Pale godova o Gospod odredisardas aver eftavardeš thaj duj učenikonen thaj bičhaldalen po dujen angle peste ande svako gav thaj ande svako than kaj kamlas te džal.
042	LUK	010	002	Majsigo so bičhaldalen phendas lenđe: “E žetva si bari, a radnikurja si cara.  Molisaren e Gospodare e žetvaće te bičhalel e radnikonen ande piri žetva.
042	LUK	010	003	Džan!  Ake, bičhalav tumen sago e bakhroren maškar e ruva.
042	LUK	010	004	Na inđaren tumenca ni love, ni trasta, ni so pođina.  Dromesa na te hasaren tumari vrjama gajda kaj pozdravina e theme thaj ćerena svato lenca.
042	LUK	010	005	Ande savo god ćher den, prvo phenen: ‘Miro akale ćherešće!’
042	LUK	010	006	Te avilo okote vareko dostojno palo miro tumaro miro fuljela pe leste.  A ako naj khonik dostojno tumaro miro boldelape tumende.
042	LUK	010	007	Kana aven ande varesosko ćher, na naćhen andar o ćher ande aver ćher, ačhen pe jek than han thaj pijen sa so inkalen angle tumende.  Kaj o radniko zaslužisarel piri poćin.”
042	LUK	010	008	Kana den ande savo gav thaj primin tumen, han so ponudin tumen.
042	LUK	010	009	Sastaren e nasvalen save si ande godova gav thaj phenen lenđe: Akaleja pašilo tumenđe o carstvo e Devlesko!
042	LUK	010	010	A kana den ande varesavo gav thaj či primintumen, inkljen pe lešće sokača thaj phenen:
042	LUK	010	011	Čak vi o praho andar tumaro gav, savo astardape pale amare pungre, khosas amendar sago o znako kaj o Del sudila tumenđe.  Ali kava džanen: Pašilo tumenđe o carstvo e Devlesko!
042	LUK	010	012	Phenav tumenđe: Ando đes e sudosko maj loće avela e themešće andar e Sodoma nego e themešće andar akava gav.
042	LUK	010	013	Teško tumenđe manušalen andar o gav Horazin!  Teško tumenđe manušalen andar o gav Vitsaida!  Kaj te e čudurja save dogodisajle tumende dogodisajle sas ando rumome gava o Tiro thaj o Sidon, e manuša andar godola gava već dumut obratisajlesas thaj bešlinesas ande hrapavo thaj neudobne drze ando praho sago znako palo pokajanje.
042	LUK	010	014	Ali e manušenđe andar o gav Tiros thaj andar o Sidon po sudo avela maj loće nego tumenđe.
042	LUK	010	015	Vi tumen manušalen andar o Kafarnaum!  Zar dži ko nebo avena vazdine?  Dži ko than kaj si e mule haradona kaj si o tunjariko thaj e jag.
042	LUK	010	016	Pale godova phendas e učenikonenđe: “Ko tumende čhol kan, mande čhol kan.  Ko tumen odbacil man odbacil, a ko man odbacil, odbacil okoles savo bičhaldaman.”
042	LUK	010	017	Kana e eftavardeš thaj duj učenikurja boldine pes bahtale phendine: “Gospode, čak vi e bilačhe duhurja pokorinpes angle amende ande ćiro alav!”
042	LUK	010	018	A o Isus phendas lenđe: “Dikhlem e benđenđe poglavica sar perel sar e munja andar o nebo.
042	LUK	010	019	Ake dijemtumen vlast te uštaven pe sapa thaj pe škorpijonurja thaj pe sa e sila e dušmaješći thaj khanči či naškodila tumenđe.
042	LUK	010	020	Ali na raduintumen kaj e bilačhe duhurja pokorinpe tumenđe, Ali raduintumen zbog godova kaj si tumare alava ramome ande Devlešći knjiga ando nebo.”
042	LUK	010	021	Ande godova časo o Isus pherdo bah ando Sveto Duho phendas: “Slaviv tut, Dade, tut savo san Gospodari e nebosko thaj e phuvjako, kaj garadan ćiro čačipe katar okola save smatrin pes mudre thaj umne, a objavisardan e ciknenđe.  Ej Dade!  Gajda tuće sviđosajlo.
042	LUK	010	022	Mungro Dad sa dijas man thaj khonik či džanel ko si o Čhavo, nego samo o Dad; niti ko si o Dad osim o Čhavo osim okova kašće o Čhavo godova kamel te objavisarel.”
042	LUK	010	023	Askal boldape ke učenikurja kana sas korkoro lenca thaj phendas lenđe: “Blago e manušenđe save dićhen okova so tumare jakha dićhen!
042	LUK	010	024	Phenav tumenđe: But prorokurja thaj e carurja kamline te dićhen man thaj te ašunen man, ali či dikhline man thaj či ašundine man!”
042	LUK	010	025	Jekhvar uštilo jek sikavno e Mojsiješće zakonestar te probil e Isuse thaj phučlas: “Sikavneja, so trubul te ćerav te dobiv večno trajo?”
042	LUK	010	026	A vo phendas lešće: “So ramol ando Mojsijesko zakono?  So okote čitosardan?”
042	LUK	010	027	Askal o manuš phendas “Čumide e Gospode Devle ćire saste ileja, ćire saste dušava, ćire saste snagasa ćire saste gođasa, thaj volisar ćire pašutne sago kaj volis korkoro tut!”
042	LUK	010	028	Pe godova phendas lešće o Isus: “Lačhe phendan.  Godova ćer thaj avelatu večno trajo.”
042	LUK	010	029	Ali vo lija te sikavelpe pravedno, thaj phučla e Isuse: “A ko si mungro pašutno?”
042	LUK	010	030	A o Isus phendas: “Varesosko manuš fuljelas andar o Jerusalim ando gav savo akhardolas Jerihon.  Thaj astardine les e razbojnikurja.  Von čhudine lestar e drze, mardineles thaj đeletar.  O manuš ačhilo te pašljol opaš mulo.
042	LUK	010	031	Slučajno godole dromesa naćhelas varesosko židovsko rašaj, dikhlale thaj nakhlo gajda kaj zaobiđisarda les.
042	LUK	010	032	A gajda vi o levito e rašajesko pomoćniko: nakhlo kotar, dikhlale thaj nakhlo paše leste.
042	LUK	010	033	Varesosko putniko Samarijanco areslo dži leste, dikhla les, thaj sažalisajlo pe leste.
042	LUK	010	034	Avilo dži leste thaj thoda e rane lešće e uljesa thaj e molasa thaj paćardalen.  Thaj čhutale pe piro magarco, Inđardale ande gostijonica thaj pobrinisajlo pale leste.
042	LUK	010	035	Dethara o đes inkalda duj rupune lovora, dijalen e gostijoničarešće thaj phendas: ‘Le sama pe leste.  Ako so majbut potrošisarel, poćinava tuće kana boldavaman.’”
042	LUK	010	036	Askal o Isus phučla les: “So phenes, savo katar akala ponašisajlo sago pašutno prema okova saves astardine e razbojnikurja?”
042	LUK	010	037	A vo phendas: “Okova savo pomognisarda lešće.”  Pe godova o Isus phendalešće: “Dža thaj vi tu ćer gajda!”
042	LUK	010	038	Dok o Isus thaj lešće učenikurja gajda putuinas majdur prema o Jerusalim, dine ande varesosko gav.  Okote sas varesavi manušnji savi akhardolas Marta, primisarda len ande piro ćher.
042	LUK	010	039	A sas lat phen savi akhardolas Marija.  Voj bešelas dži ke Gospodešće pungre thaj ašunelas o alav lesko.
042	LUK	010	040	A e Marta sas but zauzmime godolesa kaj poslužilas.  Voj avili leste thaj phendas: “Gospode!  Zar či maris kaj mungri phen muklaman korkoro te posluživ?  Phen laće te pomožil man.”
042	LUK	010	041	A o Gospod phendas laće: “Marta, Marta!  Na ha holji thaj uznemiritu pale but godova,
042	LUK	010	042	a samo jek si važno te ašunel mungro o alav.  A e Marija godova svatisardas thaj godova či lava latar.”
042	LUK	011	001	Kana o Isus jekhvar završisardas e molitvava, nakhlo leste jek katar e učenikurja thaj phendas lešće: “Gospode, sikavamen te molimen sago kaj o Jovano savo bolelas sikada pire učenikonen.”
042	LUK	011	002	O Isus phendas lenđe: “Kana molintumen, phenen: ‘Dade amareja ando nebo!  Neka svetilpe ćiro alav!  Te avel o carstvo ćiro!
042	LUK	011	003	Mangro amaro deamen svako đes!
042	LUK	011	004	Thaj jartosar amenđe e bezeha amare, sago kaj amen jartosaras svakonešće ko sagrešisarel protiv amende thaj na de te peras ande kušnja!’”
042	LUK	011	005	Thaj o Isus phendas lenđe: “Zamislin te džan ke tumaro drugari ande opaš e rjat thaj phenen lešće: ‘Drugarina, deman udžile trin mangre.
042	LUK	011	006	Kaj avilo mungro drugari dromestar, a naj man so te čhav angleleste te hal!’
042	LUK	011	007	A okova andral phenel lešće: ‘Na dosadisar manđe!  O vudar si već phandado, a e čhavrora si manca ando kreveto thaj soven.  Naštik uštav te davtut.’
042	LUK	011	008	Phenav tumenđe: Ako či ni uštel te deles kaj si lesko drugari, uštela te deles zbog godova kaj lešće drugare naj ladžavo te avel uporno.
042	LUK	011	009	Isto gajda phenav tumenđe: Manđen thaj delape tumenđe!  Roden thaj araćhena!  Maren po vudar thaj putrelape tumenđe!
042	LUK	011	010	Kaj kogod manđel, primisarel.  Ko rodel, araćhel.  Ko marel po vudar, putrelapes lešće.
042	LUK	011	011	Savo si maškar tumende dad: Kana o čhavro lesko manđel lestar mačho, te deles umesto mačho sap?
042	LUK	011	012	Ili kana manđel angro, zar delales škorpijono?
042	LUK	011	013	Ako tumen, vi ako sen bilačhe, džanen te den lačhe darurja tumare čhavrenđe, kozom majbut tumaro nebesko Dad dela Sveto Duho okolen save manđen lestar!”
042	LUK	011	014	Jekhvar o Isus trada e bilačhe duho andar o manuš savo sas nemo.  Kana inkljisto o bilačho duho, o nemo manuš počnisardas te ćerel svato.  Thaj o but o them divisajlo.
042	LUK	011	015	A varesave lendar phendine: “Vo tradel e bilačhe duhonen e Veelzevulešće silava, savo si e benđengo knezo.”
042	LUK	011	016	A aver iskušisardine e Isuses gajda kaj rodenas lestar varesosko znako andar o nebo kaj o Del bičhaldales.
042	LUK	011	017	Ali o Isus džangla lenđe gndimata thaj phendas lenđe: “Ako e manuša andar isto carstvo borin pes maškar peste von uniština piro carstvo.  Vi ako e familijaće članurja borinpes maškar pende, uniština piri familija.
042	LUK	011	018	Ako si o beng ande peste podelime, sar ačhela o carstvo lesko?  A tumen phenen kaj me e Veelzevulešće silava tradav e bilačhe duhonen andar e manuša.
042	LUK	011	019	Ako me e Veelzevulešće silava tradav e bilačhe duhonen andar e manuša, kašće silava askal tumare učenikurja traden len?  Gajda von korkoro dokažina kaj najsen ando pravo.
042	LUK	011	020	Ali ako me e Devlešće silava tradav e bilačhe duhonen, čačes avilo tumende e Devlesko carstvo.”
042	LUK	011	021	O Isus još phendas: “Džikaj god o zuralo manuš, lačhe naoružime, araćhel piro ćher, lesko barvalipe si sigurno.
042	LUK	011	022	Ali te avel o majzuralo lestar, svladilale thaj otmil lešće sa lesko oružije ande savo uzdilaspe, a o pleno razdelila.”
042	LUK	011	023	Zato ko naj manca protiv mande si.  Thaj ko manca či ćidel, rspil.
042	LUK	011	024	Askal o Isus phendas: “Kana o bilačho duho inkljel andar o manuš, lutil pe puste thana thaj rodel pešće than kaj šaj te odmorilpes.  A kana či araćheles, phenel: ‘Boldavaman ande mungro ćher, ando manuš andar savo inkljistem.’
042	LUK	011	025	Thaj kana areslo o bilačho duho arakhlas e manuše savo si sago o čučo ćher, šlado thaj lačhardo.
042	LUK	011	026	Askal džal thaj lel pesa efta aver duhurja, majgore lestar, thaj del andre thaj okote nastanilpe.  Po krajo godole manušesće avela majgore nego kaj sas lešće po početko.”
042	LUK	011	027	Dok o Isus godova phenelas, varesošći manušnji kaj sas maškar o but o them čhutas muj: “Blagoslovime o đi ćire dejako savo inđardatu thaj e čuča save pilan!”
042	LUK	011	028	O Isus phendas: “Još maj blagoslovime si okova savo ašunel o alav e Devlesko thaj ačhel paćivalo!”
042	LUK	011	029	Sar o them sa majbut ćidelaspe o Isus počnisarda te mothol lenđe: “Tumen manušalen save train ande akaja vrjama sen bilačhe manuša.  Tumen roden znako.  Ali aver znako či delape tumenđe osim e čudurja save o Del ćerdas palo Jona.
042	LUK	011	030	Kaj okova so sas e Jonasa sas znako e manušenđe save trainas ando gav savo akhardolas Niniva kaj o Del bičhaldales.  Gajda okova so manca dogodilape avela znako kaj man, e Čhave e Manušesće, o Del bičhaldas akale themešće.
042	LUK	011	031	Po đes kana avela e Devlesko sudo, e carica savi dumut vladilas e južno phujava, savi akhardolas Saba, uštela thaj osudila e manušen save si ađes džude.  Kaj dadural avili te ašunel e care Solomone savo sas zurale mudro, a akate si vareko maj baro vi katar o Solomon, a tu men čikamen te čhon kan leste!
042	LUK	011	032	E manuša save majsigo trainas ando gav savo akhardolas Niniva, uštena po đes kana avela e Devlesko sudo thaj osudina e manušen save akana train.  Kaj von pokaisajle kana o Jona propovedilas, a ake, akate si vareko majbaro katar o Jona a tumen još či pokaisajle!”
042	LUK	011	033	O Isus majdur sikavelas: “Khonik či del jag o stenko te čholes po garado than, niti tale korpa, nego po čirako te okola kaj den andre dićhen o svetlo.
042	LUK	011	034	Ćiri jak si stenko ćire telošće.  Kana si ćiri jak sasti sasto ćiro telo si ando svetlost.  Ali, ako si ćiri jak nasvali, ćiro telo si ande tama.
042	LUK	011	035	Zato lesama te okova so gndis kaj si ande tute svetlost naj li tama.
042	LUK	011	036	Ako si sasto ćiro telo osvetlime, thaj ni cara tama naj ande tute, askal sasto aveja prosvetlime, sago kana o stenko pire svetlosa osvetlil tut.”
042	LUK	011	037	Kana o Isus dija gata o svato, avilo leste varesavo farisejo thaj akharda les ande piro ćher te hal.  Vo dija andre thaj lijas than pale sinija.
042	LUK	011	038	Kana godova dikhlas o farisejo, začudisajlo kaj o Isus bešlo pale sinija majsigo nego so thodas pire vas sago kaj trubujas prema e židovengo običajo.
042	LUK	011	039	A o Gospod phendas lešće: “Tumen e fariseja gadići trudintumen te thoven tumare tahtaja thaj e čare avrjal, a pherdine len e pohlepava thaj e bilačhipeja.
042	LUK	011	040	Bi gođavalen!  Naj li o Del okova kaj stvorisardas e manušes thaj pindžarel les andral sago vi avrjal?
042	LUK	011	041	Zato den okova so si andral, andar e tahtaja thaj andar e čare so handžvale inćaren samo pale tumende, okolenđe savenđe si maj potrebno sago milostinja thaj saste avena čiste andral thaj vi avrjal.
042	LUK	011	042	Ali jao tumenđe, farisejalen!  Kaj den deš posto e Devlešće katar sa e začinurja thaj katar o povrće a či marin pale pravda e manušenđi thaj pale ljubav e Devlešći so si maj važno.  Trubun te den deš posto ali či troman te zanemarin akava so si maj važno.
042	LUK	011	043	Jao tumenđe farisejalen!  Kaj volin te bešen pe počasne thana ande sinagoge, thaj te e manuša pozdravin tumen pherde poštuipe prema tumende pe javne thana.
042	LUK	011	044	Jao tumenđe farisejalen kaj sen sago e limorja, save naj obeležime, pe save e manuša phirena a či džanen kaj si okote o limori thaj postain duhovno melale!”
042	LUK	011	045	Askal varesosko katar e sikavne e Mojsiješće zakonestar phendas e Isusešće: “Sikavneja, dok gajda phenes, vi amen vređos.”
042	LUK	011	046	A o Isus phendas: “Jao vi tumenđe, sikavnalen e Mojsiješće zakonestar!  Kaj čhon pe manuša o pharipe gajda kaj den len pravilo save naštik te inđaren a tumen korkoro ni e najesa či kamen te mrdnon te pomožin lenđe te inđaren godova pharipe.
042	LUK	011	047	Jao tumenđe!  Kaj vazden e prorokonenđe spomenikurja, a tumare pradada mudardinelen.
042	LUK	011	048	Godolesa kaj či train so e prorokurja sikavenas svedočin kaj odobrin okova so ćerdine tumare pradada: von mudardinelen, a tumen spomenikurja vazden lenđe!
042	LUK	011	049	Zato vi o Del mudro phendas: ‘Bičhalava lende e prorokonen thaj e apostolen.  Varesaven mudarena a varesaven progonina.’
042	LUK	011	050	Zato tumaro naraštaj smatrilapes došalo palo rat kaj sas čhordo e prorokonengo katar o postanko e themesko,
042	LUK	011	051	katar o rat e prvo dži ke paluno prorokosko, e Aveljesko dži ko rat e Zaharijasko, savo sas mudardo maškar o žrtveniko thaj o svetište.  Ej phenav tumenđe, kaj rodelape o računo katar akaja generacija tumaro naraštaj avela odgovorno pale godova rat savo sas čhordo!
042	LUK	011	052	Jao tumenđe, sikavnalen e Mojsiješće zakonestar!  Kaj line e ćija o džanglipe pale Devlesko carstvo thaj garadine katar e manuša.  Korkoro či den andre ando carstvo, a či mućen te den andre okola kaj kamen te den.”
042	LUK	011	053	Kana o Isus inkljisto okotar, e sikavne e Mojsiješće zakonestar thaj e fariseja počnisardine zurale te holjavon pe leste thaj navalisardine pe leste te phučen les but vareso.
042	LUK	011	054	Von dićhenas te astaren les ande varesavo pogrešno alav sar optužisardinesas les.
042	LUK	012	001	Askal ćida pes majbut milje manuša, gajda kaj jek avrešće uštavenas e pungre.  Ali o Isus prvo phendas pire učenikonenđe: “Len tumen sama kaj o farisejsko licemerje buljol sago o kvasco savo šukljarel sasto humer.
042	LUK	012	002	Kaj avel e vrjama kana sa so si garado avela arakhado thaj sa so si tajno ašundola angle savorende.
042	LUK	012	003	Zato, sa so phendine ande tama ašundola po svetlo thaj sa so phendine varekašće po kan ande sobe katar e krovurja propovedilape.”
042	LUK	012	004	O Isus nastavisardas: “Phenav tumenđe mungre drugarenđe: na daran katar okola save šaj te mudaren samo o telo, a pale godova naštik ćeren tumenđe khanči.
042	LUK	012	005	Ali phenava tumenđe kastar trubun te daran: daran katar o Del savo, šaj lel o trajo thaj askal čhudel les ando pakao.  Lestar daran!
042	LUK	012	006	Pa či li bićinenpe pandž čiriklja pale samo duj lovora?  Pa palem ni jećhe lendar o Del či bistrel.
042	LUK	012	007	A tumenđe si svako bal po šoro đinado.  Zato na daran!  Kaj sen e Devlešće maj vredne nego but e čiriklja!”
042	LUK	012	008	“Ko akate pe phuv anglo them priznajil kaj pripadil manđe, pale leste me o Čhavo e Manušesko phenava, angle anđelurja e Devlešće kaj pripadil manđe.
042	LUK	012	009	Ali okova savo odreknilpe mandar angle manuša akate pe phuv, gajda vi me odreknivaman lestar angle anđelurja e Devlešće.
042	LUK	012	010	Ali phenav tumenđe ko god mothol alav protiv mande o Čhavo e Manušesko, jartolape lešće.  Ali okolešće ko vređol po Sveto Duho, či jartolape lešće.
042	LUK	012	011	A kana anena tumen po sudo thaj ande sinagoge, angle poglavarja thaj angle vlast, na vodin briga so phenena te branin tumen!
042	LUK	012	012	Kaj o Sveto Duho ande godova časo sikavela tumen so te phenen.”
042	LUK	012	013	Vareko maškar o them phendas lešće: “Sikavneja, phen mungre phralešće te podelil manca so muklas amenđe amaro dad.”
042	LUK	012	014	Pe godova o Isus phendas lešće: “Manuša, ko čhuta man te avav tumaro sudco ili deliv maškar tumende?”
042	LUK	012	015	Askal phendas savorenđe: “Lentumen majdur katar svako pohlepa, kaj o čačo trajo či avel katar okova so situmen.”
042	LUK	012	016	Askal o Isus phendas lenđe akaja usporedba: “Varesave barvale manušesće but bijanda e phuv
042	LUK	012	017	thaj ačhilo te gndil ande peste: ‘So te ćerav?  Kaj najman kaj te čhav sa akava so bijanda manđe e phuv.’
042	LUK	012	018	Thaj phendas: ‘Ake so ćerava!  Haravava mungre žitnice thaj vazdava majbare thaj okote čhava sa mungro điv thaj mungro lačhipe.
042	LUK	012	019	Askal phenava korkoro manđe ake situ ande zalihe but lačhipe pale but e brš kaj aven.  Dušo mungrije, akana odmoritu, ha, pi thaj veselitu!’
042	LUK	012	020	Ali o Del phendas lešće: ‘Bigođavereja!  Već arjat mereja!  A sa so ćidan, kasko avela?’
042	LUK	012	021	Gajda avela okoleja kaj ćidel pešće barvalipe, a či ćidel barvalipe savo si vredno ande Devlešće jakha.”
042	LUK	012	022	Askal o Isus phendas pire učenikonenđe: “Zato phenav tumenđe: na han holji palo trajo: so hana; ni palo telo so dena pe tumende.
042	LUK	012	023	Kaj o trajo si maj vredno katar o habe, a o telo katar e drze.
042	LUK	012	024	Dićhen pe gavranurja!  Či sadin niti ćiden, najlen spremište ni žitnice, a palem o Del pravarelen.  Kozom sen tumen majvredne nego e čiriklja!
042	LUK	012	025	A ko tumendar šaj e brigenca te lunđarel piro trajo samo pale jek đes?
042	LUK	012	026	Dakle, ako tumen naštik ćeren ni okova so si maj cara, sostar askal stalno han holji pale sa aver?
042	LUK	012	027	Dićhen e poljske luluđa sar barjon!  Niti trudinpe, niti štrikon pešće drze.  A palem, phenav tumenđe: Kaj ni o caro Solomon ande pire kuč e drze nas maj lačhardo katar ni jek lendar.
042	LUK	012	028	Ako o Del del pe poljsko čar gajda šukar drze, savi ađes si, a već thejara čhudelpes ando bov te phabol, kozom majbut dela pe tumen šukar drze.  Tumen cara paćivalen!
042	LUK	012	029	Zato vi tumen: na samo gndisaren pe godova dali situmen dosta te han thaj te pijen.  Na uznemirin tumen zbog godova!
042	LUK	012	030	Sa godova roden e manuša save či pindžaren e Devles.  Tumaro nebesko Dad džanel kaj sa godova trubul tumen.
042	LUK	012	031	Nego roden o carstvo e Devlesko, a godova sa nadodaila pe tumenđe!
042	LUK	012	032	Na dara mungro cikno stado!  Kaj si e volja tumare Dadešći te del tumen o carstvo.
042	LUK	012	033	Bićinen okova so si tumen thaj e love den e čorenđe!  Gajda ćidena tumenđe trjaste save či phurjon thaj barvalipe savo či propadnila, večno blago savo si ando nebo kaj o čor či avel thaj kaj o moljco či halales.
042	LUK	012	034	Kaj phenav tumenđe, kaj si tumaro barvalipe, okote avela vi tumaro ilo.”
042	LUK	012	035	O Isus phendas lenđe vi akava: “Aven spremne te služin thaj tumare stenkurja neka phabon.
042	LUK	012	036	Aven sago okola kaj ažućaren pire gospodare kana boldelpes andar e svaturja te odma putren lešće čim aresel thaj marel po vudar,
042	LUK	012	037	Blago o kole slugonenđe saven o gospodari, kana avela, araćhel džungade!  Čačes phenav tumenđe, kaj korkoro o gospodari čholalen pale sinija te bešen, thaj čhola pe peste o keceljko, te poslužil len.
042	LUK	012	038	O gospodari šaj te boldel pes ande opaš e rjat ili ande zora a blago e slugenđe saven o gospodari araćhela kaj si još džungade thaj ažućaren les.
042	LUK	012	039	Ali akava džanen: kana džanglasas o domaćino ande savi vrjama avela o čor, či muklasas te del ande lesko ćher.
042	LUK	012	040	Vi tumen uvek aven spremne kaj me o Čhavo e Manušesko avava kana či nadina tumen.”
042	LUK	012	041	Pe godova o Petar phendas: “Gospode, phenes li godoja usporedba samo pale amende ili vi pale savorende?”
042	LUK	012	042	A o Gospod Isus phendas: “Ko si okova verno thaj razumno upravniko saves o Gospod čhola te vladil pe lešće sluge thaj te delen habe ande pravo vrjama?
042	LUK	012	043	Blago okole slugašće saves o gospodari kana boldelape, araćhel kaj gajda ćerel.
042	LUK	012	044	Čačes, phenav tumenđe, o gospodari čhola godole slugone te upravljil lešće saste barvalipeja.
042	LUK	012	045	Ali ako godova sluga phenel ande piro ilo: ‘Mungro gospodari či avela gajda sigo’ thaj ačhel te marel e slugonen thaj e sluškinjen, te hal, te pijel thaj te matol,
042	LUK	012	046	avela o gospodari godole slugasko ando đes savo či nadilapes thaj ando časo savo či ni slutil; strogo kaznilales gajda kaj čhinela les pe kotora te delil e sudbina okolenca save či paćan.
042	LUK	012	047	O sluga savo pindžarel e volja pire gospodarišći, a khanči či ćerdas te pripremil pes pale vrjama kana boldela pes lesko gospodari, avela strogo kaznime.
042	LUK	012	048	A okova sluga kaj či džanglas e gospodarešći volja, a ćerda vareso kaj zaslužisarel e kazna, cara avela mardo.  A katar okola kašće but dijas lendar majbut vi rodela.  Okolestar kašće si but poverime lestar but vi rodelapes.”
042	LUK	012	049	Askal o Isus phendas: “Me avilem te čhudav e jag e sudošći pe phuv!  Sar volisardemas te već počnisardas te phabol!
042	LUK	012	050	Ali majsigo trubul te pretrpiv e muke thaj o smrto, zurales si manđe pharo dok godova či avel gata!
042	LUK	012	051	Gndisaren kaj me avilem te anav miro pe phuv maškar o them?  Nisar.  Avilem te anav razdor.
042	LUK	012	052	Kaj katar akana e familija rspilapes: trin džene avena pe mungri rig, a aver duj protiv ili duj pe mungri rig a trin protiv mande.
042	LUK	012	053	O čhavo avela protiv o dad thaj o dad protiv o čhavo, e dej protiv e čhej, thaj e čhej protiv e dej, e sokra protiv piri bori thaj e bori protiv e sokra.”
042	LUK	012	054	A e bute themešće o Isus phendas: “Kana dićhen kaj o kalo oblako lelpes katar o more po zapado, odma phenen: ‘Dela o bršnd!’  Thaj gajda si.
042	LUK	012	055	Kana dićhen kaj phurdel e bavlal katar e pustinja po jugo, phenen: ‘Avela tati vrjama’, thaj gajda avela.
042	LUK	012	056	Licemerja!  Džanen te prosudisaren o izgled e nebosko thaj e phuvjako.  Sar askal či pindžaren mungre znakurja save trubuinesas te pindžaren!
042	LUK	012	057	Tumen korkoro trubuinesas te pindžaren so si ispravno!
042	LUK	012	058	Sago vi ako vareko prl tumen zbog o dugo savo či poćindine thaj kamel te inđarel tumen po sudo, još dromesa den sa tumendar te nagodbasa rešin tumen lestar, te či inkalel tut anglo sudo.  O sudco delatut ko stražari, a o stražari čhudelatu ande tamnica.
042	LUK	012	059	Phenav tuće: ‘Či inkljeja okotar dok či poćines dži ke posljedno lovoro.’”
042	LUK	013	001	Askal aviline varesave manuša thaj phendine e Isusešće kaj o Pilato savo sas rimsko upravniko dijas naredba te mudarenpes varesave manuša andar e Galileja.  Thaj sas mudarde ando jerusalimsko Hramo dok anenas e žrtve.
042	LUK	013	002	O Isus phendas lenđe: “Dali si godova dokaz kaj godola Galilejcurja save nastradisardine sas majbut bezehale katar aver Galilejcurja?
042	LUK	013	003	Nisar!  Phenav tumenđe: vi tumen gajda avena duhovno hasarde ako či obratintumen ko Del!
042	LUK	013	004	Ili gndin kaj okola dešuohto, pe save haradili e Siloamsko kula thaj mudardalen sas majbut bezehale katar sa e manuša save trainas ando Jerusalim?
042	LUK	013	005	Nisar!  Phenav tumenđe: vi tumen gajda avena duhovno hasarde ako či obratin tumen ko Del.”
042	LUK	013	006	Askal o Isus phendas lenđe akaja usporedba: “Varesošće manuše sas zasadime smokva ande lesko vinograd.  Avilo o manuš te dićhel dali bijandas plodo, ali či arakhlales pe smokva plodo.
042	LUK	013	007	Zato phendas e vinogradarešće: ‘Ake već trin brš avav thaj rodav plodo pe akaja smokva thaj či arakhav les.  Čhin lat.  Sostar te crpil e phuv?’
042	LUK	013	008	A o vinogradari phendas lešće: ‘Gospodarina, mukla još akava brš, a me hanavava oko late thaj čhava oko late o štalsko gunoj.
042	LUK	013	009	Možda ipak pe okova brš bijanel.  A ako či bijanel askal čhinejalat.’”
042	LUK	013	010	Jek savato dok o Isus sikavelas ande jek sinagoga.
042	LUK	013	011	Okote sas varesavi manušnji savi dešuohto brš sas grbavo thaj naštik uspravilas pes.  Ande late sas o bilačho duho savo ćerelas te avel nasvali
042	LUK	013	012	Kana o Isus dikhlala, akhardala peste thaj phendas: “Manušnjije, oslobodime san katar ćiro nasvalipe!”
042	LUK	013	013	Thaj čhuta pire vas pe late, a voj odma ispravisajli thaj počnisarda te slavil e Devle.
042	LUK	013	014	A okova savo sas vođa ande sinagoga holjajlo kaj o Isus sastardas ando savato, thaj phendas e themešće: “Šov si đes ando kurko kana trubul te ćerelpes bući!  Ande godola đesa aven thaj saston, a na ande savatosko đes!”
042	LUK	013	015	O Gospod askal phendas lešće: “Licemerne!  Vi tumen ćeren bući savatone.  Zar či svako tumendar savatone odrešil pire guruve ili magarco katar e jasle, thaj inđareles po paj te napoiles?
042	LUK	013	016	Naj li vi voj čhej andar e Avraamesko plemeno, savja o Sotona phangla već dešuohto brš, či li trubujasas vi lat o Del te odrešil katar godova nasvalipe savo si laće okurja ande savatosko đes?”
042	LUK	013	017	Pe godova sa lešće protivnikurja ladžajle, a sa aver raduisajle e šukar delenđe save o Isus ćerdas.
042	LUK	013	018	Pale godova o Isus phendas: “Sova si slično o carstvo e Devlesko?  Sova te usporedisarav les?
042	LUK	013	019	Slično si e gorušicaće zrnosa savo si zurale cikno, kana o manuš lel les thaj čhudeles ande piri bar.  Barjol thaj ćerdol ando kaš thaj e čiriklja ćiden pes thaj ćeren gnezdurja ande lešće ranja.”
042	LUK	013	020	Thaj palem phučlalen: “Sova te usporediv o Carstvo e Devlesko?
042	LUK	013	021	Vo si sago kana e manušnji lel o kvasco thaj šukljarel les ande bari količina aro dok sa či šukljol.”
042	LUK	013	022	Gajda o Isus naćhelas kroz e gava thaj e varošice, sikavelas thaj putuilas ando Jerusalim.
042	LUK	013	023	Askal vareko phendas lešće: “Gospode, dali si cara okola kaj spasinpe?”  A o Isus phendas lenđe:
042	LUK	013	024	“O vudar e nebosko si usko.  Trudintumen te den andre kroz leste, kaj phenav tumenđe, but rodena te den kroz leste, ali naštik dena.
042	LUK	013	025	Kana o gospodari e ćheresko zaključil o vudar avela prekasno.  Askal ačhena avri marena po vudar thaj phenena: ‘Gospode, putar amenđe!’  Vo phenela tumenđe: ‘Či džanav tumen ko sen.’
042	LUK	013	026	Askal počnina te phenen: ‘Pa amen tusa halam thaj pilam, a tu sikavejas pe amere sokača!’
042	LUK	013	027	A vo phenela tumenđe: ‘Phenav tumenđe: či džanav ko sen.  Džantar mandar savora save nepravda ćeren!’
042	LUK	013	028	Okote rovena thaj škripina e dandenca kaj avena gajda holjarike kana dićhena e Avraame, e Isako, e Jakove thaj sa e prorokonen ando carstvo e Devlesko, a tumen avena čhudine avri.
042	LUK	013	029	Askal avela o but o them katar o istok thaj katar o zapad, katar o severo thaj katar o jugo thaj bešena pale sinija ando carstvo e Devlesko.
042	LUK	013	030	Thaj dik, okola save si akana prve askal avena pe poslednjo than, a okolen save akate smatrin kaj si poslednje avena majbare.”
042	LUK	013	031	Ande godova časo aviline varesave fariseja thaj phendine e Isusešće: “Inklji thaj džatar akatar, kaj o caro Irod kamel te mudarel tut.”
042	LUK	013	032	A o Isus phendas lenđe: “Džan thaj phenen godole lisicaće: ‘Ake, tradav e bilačhe duhonen thaj sastarav ađes thaj thejara, thaj trito đes avava gata.’
042	LUK	013	033	Ali ađes, thejara thaj overthara moraš te nastaviv o drom kaj valda e prorokurja naštik aven mudarde avrjal o Jerusalim.
042	LUK	013	034	Manušalen andar o Jerusalim, tumen save mudaren e prorokonen thaj barenca čhuden tumen ande okola saven o Del bičhaldas!  Kozom drom lijem te štitiv e čhavren tumaren sago kaj e khanji pire pujoren tale pire phaka a tumen či kamline!
042	LUK	013	035	Ake akana, tumaro ćher avela pusto!  Thaj phenav tumenđe, či dićhena man dok či avel o časo kana phenena: ‘Blagoslovime o kova savo avel ando alav e Gospodesko!’”
042	LUK	014	001	Jek savato avilo o Isus ando ćher ke jek vođa e farisejengo te hal lesa.  Okola save sas okote lačhe lenas sama pe leste so ćerela.
042	LUK	014	002	Kaj pojavisajlo anglo Isus varesavo manuš savo sas nasvalo gajda kaj sas les paj thaj šuljolas lestar.
042	LUK	014	003	Pe godova o Isus phučla e sikavne e Mojsiješće zakonestar thaj e farisejen: “Dali si muklino prema e Mojsijesko zakono te savatone sastarelpes o manuš ili naj?”
042	LUK	014	004	A von khanči či phendine.  Askal o Isus čhuta pire vas po nasvalo manuš, sastardale thaj phendas lešće kaj šaj džaltar.
042	LUK	014	005	A o Isus phendas: “Ko tumendar savatone či ćerel bući?  Ako varekašće tumendar o čhavro ili o guruv perel ande haing, zar či odma inkalena les?”
042	LUK	014	006	Pe godova naslen so te phenen.
042	LUK	014	007	Kana o Isus dikhlas sar okola kaj si akharde pe gozba len pešće prve thana te bešen, phendas lenđe e usporedba:
042	LUK	014	008	“Kana vareko akharel tut pe svaturja, na beš po prvo than kaj so ako si akhardo vareko ko si majvažno tutar?
042	LUK	014	009	Te či o domaćino savo akhardas tut thaj vi les phenela tuće: ‘Ušti thaj de o than okole manušesće.’  Askal ladžavoja, ušteja thaj bešeja po paluno than.
042	LUK	014	010	Nego kana vareko akhareltut dža thaj beš pe paluno than, thaj kana avela okova kaj akhardatut, phenel tuće: ‘Drugarina pripremisardem tuće majlačho than!’  Askal aveja počastime angle sa save si akharde.
042	LUK	014	011	Kaj svako ko korkoro pes uzvisisarel, avela ponizime, a ko korkoro pes ponizil, avela uzvisime.”
042	LUK	014	012	A askal o Isus boldapes ko domaćino thaj phendas lešće: “Kana ćeres habe ili večera, na akhar ćire drugaren, ni ćire phralen, ni ćire familija, ni ćire barvale komšijen, te či vi von možda tut akhardinesas thaj pe akava način boldinesas tuće.
042	LUK	014	013	Nego kana ćeres gozba akhar e čoren, sakaten, banđen, thaj koren.
042	LUK	014	014	Kaj len naj sova te bolden tuće.  Gajda aveja blagoslovime kaj o Del pale godova nagradila tut kana vo vaskrsnila e pravedne manušen andar e mule.”
042	LUK	014	015	Kana godova ašunda jek katar e manuša pale sinija, phendas e Isusešće: “Blago okolešće savo hala ando carstvo e Devlesko!”
042	LUK	014	016	A o Isus phendas lešće: “Varesosko manuš ćerda bari večera thaj akhardas e but e themes.
042	LUK	014	017	Kana e večera sas gata, bičhalda e sluga te phenel e gostonenđe: ‘Sa si gata.  Aven!’
042	LUK	014	018	A von jek pale avreste phendine kaj naštik te aven.  O prvo phendas lešće: ‘Ćindem njiva thaj trubul te džav te dikhavla.  Molivtu, jartosar man ke godova manuš.’
042	LUK	014	019	Aver phendas: ‘Ćindem deš guruva, thaj trubul te džav te isprobiv len dali si lačhe.  Molivtu, jartosar man ke godova manuš.’
042	LUK	014	020	O trito phendas: ‘Upravo ženisajlem thaj zato naštik te avav.’
042	LUK	014	021	O sluga boldape thaj javisarda godole domaćinešće.  Askal o domaćino holjajlo, thaj phendas e slugašće: ‘Inklji brzo pe sokača e gavešće thaj an akaring e čoren, sakaten, koren thaj e banđen.’
042	LUK	014	022	Kana o sluga gajda ćerdas, javisardas e Gospodarešće: ‘Gospodarina, ćerdo si so phendan thaj još si than.’
042	LUK	014	023	O gospodari phendas e slugašće: ‘Inklji pe droma avrajl o gav thaj trade len te aven te pherdol mungro ćhere themesa.
042	LUK	014	024	Kaj phenav tumenđe: Ni jek katar okola manuša save sas majsigo akharde či hana ni zalogajo katar e gozba savi ćerdem.’”
042	LUK	014	025	E Isuseja putuilas o silno them.  O Isus boldape thaj phendas lenđe:
042	LUK	014	026	“Ako vareko kamel te avel mungro učeniko, moraš te volil man majbut nego pire dade, deja, romnja, čhavren, phralen, phejen, pa majbut vi katar piro trajo.  Inače naštik avel mungro učeniko!
042	LUK	014	027	Ko či lel piro trušul thaj či džal pale mande thaj naj spremno te merel pale mande, naštik avel mungro učeniko!
042	LUK	014	028	Kaj khonik tumendar, kana kamel te sagradil e kula, či prvo bešel thaj proračunil e troškurja te dićhel dali sile sova te završil.
042	LUK	014	029	Inače šaj dogodisajlo sas lešće te uspil samo te čhol o temelji thaj naj les dosta love te završil, a askal savora save godova dikhlinesas mardinesas muj lestar
042	LUK	014	030	thaj phenena: ‘Akava manuš počnisarda te gradisarel a naštik završil!’
042	LUK	014	031	Ili savo caro teljardasas ando rato aver caronenca a te majsigo či bešel thaj gndil dali šaj pire deš milje vojnikonenca te svladil okoles savo avel pe leste pire biš milje vojnikonenca?
042	LUK	014	032	Ako procenil kaj naštik te svladilen, bičhalela pire manušen te roden miro dok si lenđe protivnikurja još dur po drom.
042	LUK	014	033	Zato khonikal naštik postanil mungro učeniko savo či mućel sa so siles zbog mande.”
042	LUK	014	034	Askal o Isus još phendas lenđe: “O lon si lačho.  Ali ako o lon naj londo, sova askal lonđarelape?
042	LUK	014	035	O bilondo lon naj lačho ni pale phuv, ni palo gnoište, nego samo te čhudelpes.  Ašunen kana već situmen kan!”
042	LUK	015	001	Oko o Isus ćidapes o but e carinikurja thaj e bare bezehale manuša te ašunen les sar sikavel.
042	LUK	015	002	Zato e fariseja thaj sikavne e Mojsiješće zakonestar mrmljinas: “Družilpes e bezehalenca thaj još čak vi hal lenca!”
042	LUK	015	003	Pe godova o Isus phendas lenđe akaja usporedba:
042	LUK	015	004	“Ko tumendar, ako siles šel bakhre thaj hasarel jećhe či mućela okolen injavardeš thaj inja ande divljina, thaj či đelosas te rodel godole jećhe dok či araćhel les?
042	LUK	015	005	A kana araćhel les, pherdo bah čhol les pe dume
042	LUK	015	006	thaj boldel les ćhere thaj čim aresel ćhere akharel pire komšijen thaj pe drugaren thaj phenel lenđe: ‘Raduintumen manca!  Arakhlem mungre hasarde bakhres.’
042	LUK	015	007	Phenav tumenđe, gajda savora ando nebo avena maj bahtale pale jek bezehalo manuš savo obratilpe e Devlešće nego pale injavardeš thaj inja save gndin kaj si pravednikurja thaj kaj či trubun te obratines ko Del.”
042	LUK	015	008	O Isus phendas lenđe: “Savi godoja manušnji ako sila deš rupa, thaj jek hasarel, či del jag o stenko, thaj lačhe šlavel o ćher rodel dok či araćhel les?
042	LUK	015	009	A kana araćhel les, akharel pire komšinicen thaj pire drugaricen thaj phenel lenđe: ‘Raduin tumen manca!  Arakhlem o rup savo hasardem.’
042	LUK	015	010	Phenav tumenđe, kaj gajda e Devlešće anđelurja raduina pes pele jek bezehalo savo obratil pes.”
042	LUK	015	011	Thaj o Isus nastavisarda te ćerel svato: “Varesave manuše sas duj čhave.
042	LUK	015	012	O maj terno phenda pire dadešće: ‘Dade, deman akana mungro naslestvo savo pripadil manđe.’  Thaj o dad podelisarda o barvalipe.
042	LUK	015	013	Kana nakhline varesave đesa o majterno čhavo ćidas sa piro, thaj otputuisarda ande dur e phuv thaj okote potrošisarda sa piro barvalipe pire bilačhe trajosa.
042	LUK	015	014	Kana potrošisarda sa, dija e bari bok ande godoja phuv, thaj nas les so te hal.
042	LUK	015	015	Askal đelo thaj zaposlisajlo sago sluga ke jek manuš ande godoja phuv thaj čarjarelas lešće balen.
042	LUK	015	016	O čhavo sas gajda bokhalo kaj rado halasas vi e ljuske katar e maune save hanas e bale, ali khonikal či delas len lešće.
042	LUK	015	017	Kana napokon avilo peste, phendas: Ke mungro dad e najamnikonen si habe gaći kaj uvek vi ačhel, a me akate merav bokhatar!
042	LUK	015	018	Uštava, teljarava ke mungro dad thaj phenava lešće: ‘Dade, sagrešisardem protiv tute thaj protiv o Del ando nebo!
042	LUK	015	019	Najsem majbut dostojno te akharama ćire čhavesa.  Primima sago jećhe katar ćire najamnikurja.’
042	LUK	015	020	Uštilo thaj teljarda ke piro dad.  Dok sas još dur katar piro ćher, lesko dad dikhla les dok sas još po drom thaj sažalisajlo pe leste thaj prastajas angle leste, dijales mrtiko thaj čumida les.
042	LUK	015	021	A o čhavo phendas lešće: ‘Dade, sagrešisardem protiv tute thaj protiv o Del!  Najsem majbut dostojno te akharama ćire čhavesa.’
042	LUK	015	022	A o dad phenda e slugenđe: ‘Brzo inkalen e majšukar haljina thaj den pe leste!  Čhon lešće e angrušći po naj thaj e sandale pe lešće pungre!
042	LUK	015	023	Anen e maj thule guruve thaj denle čhurjasa, pa te pogostime thaj te veselime
042	LUK	015	024	Kaj akava mungro čhavo sas mulo thaj akana boldapes ando trajo, hasardo sas thaj akana arakhadilo!’  Thaj počnisardine te veselinpe.
042	LUK	015	025	Pale godoja vrjama lesko majpurano čhavo ćerelas bući ande njive.  A kana boldape thaj sas već paše, andar o ćher ašundolas e muzika thaj o ćhelipe.
042	LUK	015	026	Pa akhardas jećhe slugo te phučel so si godova.
042	LUK	015	027	A o sluga phendas: ‘Boldapes ćiro phral thaj ćiro dad dija čhurjasa e thule guruve kaj te proslavil kaj lesko čhavo boldapes džudo thaj sasto.’
042	LUK	015	028	O maj purano phral holjajlo thaj či kamla te del andre.  Askal o dad inkljisto thaj počnisarda te molil les te del andre.
042	LUK	015	029	A vo phendas pire dadešće: ‘Me ake gaći brš služiv sago robo tuće thaj nikada či obisardem te ćerav so phendan manđe, a tu nikada ni jarco či dijanman te proveseliman mungre drugarenca.
042	LUK	015	030	A kana avilo kava ćiro čhavo savo e kurvenca haljarda sa ćiro barvalipe, tu dijan lešće čhurjasa maj thule guruve.’
042	LUK	015	031	Pe godova o dad lesko phendas lešće: ‘Čhaveja, tu san uvek manca thaj sa mungro vi ćiro si.
042	LUK	015	032	Ali trubul te radujimen thaj veselimen kaj akava ćiro phral sas mulo thaj akana boldapes ando trajo, hasardo thaj arakhadilo!’”
042	LUK	016	001	O Isus askal phenda pire učenikonenđe e usporedba: “Sas varesavo barvalo manuš saves sas baro sluga saves e manuša prnas kaj rspil o barvalipe pire gospodaresko.
042	LUK	016	002	O barvalo manuš akharda pire bare sluga thaj phendas lešće: ‘So godova ašunav pale tute?  Sikav manđe o računo kaj ramosardan sar vodijas e briga pale mungro barvalipe zato kaj majbut naštik aves mungro baro sluga!’
042	LUK	016	003	Pe godova o baro sluga phendas ande peste: ‘So te ćerav kana mungro gospodari či del više te ćerav bući pale leste?  Te džav te hanavav najman snaga.  Te prosiv?  Ladžavo si manđe.
042	LUK	016	004	Džanav so ćerava!  Thaj kana gajda ćerava e manuša lačhe primina man ande pire ćhera, kana majbut či avava e gospodaresko baro sluga.’
042	LUK	016	005	Askal akhardas jećhe po jećhe katar o kola save sas udžile lešće gospodarešće.  Thaj phučlas e prvo manuše savo sas udžile: ‘Kozom san udžile mungre gospodarešće?’
042	LUK	016	006	‘Šel bačve maslinsko zetino’, phendas o kova savo sas udžile.  A o baro sluga phendas lešće: ‘Le ćiro računo beš thaj odma ramosar pandžvardeš.’
042	LUK	016	007	Pale godova phendas e averešće: ‘A tu, kozom san tu udžile?’  ‘Šel mere điv.’  Phendas vi lešće: ‘Le ćiro računo thaj ramosar pe ohtovardeš.’
042	LUK	016	008	Thaj o gospodari pohvalisarda e bilačhe bare slugas kaj sas snalažljivo.  Kaj e manuša akale themešće maj snalažljivo postupin prema okola save si lenđe slične nego e manuša katar o svetlost.
042	LUK	016	009	A me phenav tumenđe, steknin tumenđe drugarja gajda kaj ispravno koristin akale themesko barvalipe thaj kana o barvalipe majbut či avela korisno o Del primila tumen ande večne stanurja ando nebo.
042	LUK	016	010	Ako šaj paćas e manušesće ande cikne buća, askal šaj paćas lešće vi ande bare buća thaj ako naštik paćas e manušesće ande cikne buća askal naštik paćas lešće ni ande bare buća.
042	LUK	016	011	Ako najsenas paćivale ande e themesko barvalipe, sar o Del poverila tumenđe duhovno barvalipe te upravin lesa?
042	LUK	016	012	Thaj ako ande averesko barvalipe najsenas paćivale, sar o Del delatumen tumaro?
042	LUK	016	013	Ni jek sluga naštik služil duje gospodaren ande isto vrjama.  Kaj jećhe mrzala, a avere volila; ili jećhešće avela paćivalo a avre prezirila.  Naštik služin e Devlešće thaj e barvalipešće ande isto vrjama.”
042	LUK	016	014	Sa gadava ašundine okola save sas pohlepne pale love e fariseja, thaj marenas muj katar o Isus.
042	LUK	016	015	A o Isus phendas lenđe: “Tumen ćeren tumen kaj sen pravedne anglo them, ali džanel o Del tumare ile.  Kaj so e manuša smatrisaren vredno, e Devlešće grjacolpe.”
042	LUK	016	016	Askal o Isus phenda lenđe: “E Mojsijesko zakono thaj e knjige save ramosardine e purane prorokurja sikavenas pe sa dok či avilo o Jovano savo bolelas, a katar askal navestilaspe e bahtali nevimata palo carstvo e Devlesko.  Thaj katar askal nagovorisaras savoren te den ando carstvo e Devlesko.
042	LUK	016	017	Ali godova či značil kaj e Mojsijesko zakon majbut či vredil kaj maj loće nestanila o nebo thaj e phuv, nego te propadnil jek tačkica andar o zakono.
042	LUK	016	018	Sago kaj ramol ando zakon: svako ko rastanilpe katar piri romnji thaj lel avrja, ćerel preljub; thaj ko oženilpe e romnjasa savi si rastanime, preljub ćerel.”
042	LUK	016	019	Askal o Isus nastavisarda: “Sas varesosko barvalo manuš, savo lelas pe peste majšukar thaj maj kuč drze, trailas svako đes raikane thaj veselilaspe.
042	LUK	016	020	A angle lesko vudar pašljolas varesavo čoro manuš savo sas sa ande čirurja.  Lesko alav sas Lazar,
042	LUK	016	021	thaj čeznilas samo te čaljol e prušukenca save perenas katar e barvalešći sinija.  Dok gajda pašljolas avenas e džućhela thaj čarnas e čirurja pe leste.
042	LUK	016	022	A kana mulo o čoro, e anđelurja inđardinele ande Avraamešće angalja.  Pale godova mulo vi o barvalo manuš, thaj prahosardine les.
042	LUK	016	023	A lešći duša đeli po than kaj si e mule, thaj dok sas ande bare muke vazda pire jakha thaj dadural dikhlas e Lazare ande Avraamešće angalja.
042	LUK	016	024	Thaj čhutas muj: ‘Dade Avraame, smiluitu manđe thaj bičhal e Lazare te umočil piro naj ando paj thaj šudrjarel mungri čhib kaj zurales mučiman ande kava plameno.’
042	LUK	016	025	Pe godova phendas o Avraam: ‘Detut gođi, čhaveja, kaj tu pale ćiro trajo primisardan ćiro lačhipe, a gajda vi o Lazar piro bilačhipe.  Akana vo akate tešilpe, a tu mučistu.
042	LUK	016	026	Osim godova, maškar amende thaj tumende si bari provalija, thaj vi okola save kamlinesas naštik naćhen okotar akaring, niti akatar okoring.’
042	LUK	016	027	Pe godova o barvalo manuš phendas: ‘Molivtu askal, dade, bičhal e Lazare ando ćher mungre dadesko.
042	LUK	016	028	Kaj siman pandž phral pa neka džal thaj upozoril len te na vi von aven akaring ande kava than e mukengo.’
042	LUK	016	029	A o Avraam phendas lešće: ‘Opominlen o Mojsija thaj e prorokurja ande prire zapisurja.  Neka čiton len thaj čhon kan lende.’
042	LUK	016	030	A vo phendas: ‘O na, dade Avraame!  Nego te avilo lende vareko andar e mule, obratinape.’
042	LUK	016	031	A vo phendas lešće: ‘Ako či ašunen e Mojsija thaj e prorokonen, či paćana sa vi te uštel thaj avel lenđe vareko andar e mule.’”
042	LUK	017	001	O Isus phendas pire učenikonenđe: “O iskušenje moraš te avel, ali teško e manušesće kroz savo avel o iskušenje.
042	LUK	017	002	Kasave manušesće avilosas majlačhe te unglaven lešće o mlinsko bar oko e kor thaj te čhuden les ando more, nego te crdel po bezah jećhe katar akala manuša saven si cara paćipe.
042	LUK	017	003	Upozoriv tumen!  Ako ćiro phral savo si verniko pogrešil, ukori les thaj jartosar lešće ako pokailpes.
042	LUK	017	004	Pa ako vi efta drom po đes sagrešil protiv tute thaj efta drom po đes avel thaj phenel tuće: ‘Jartosar manđe.  Pogrešisardem!’, jartosar lešće.”
042	LUK	017	005	E apostolja phendine e Gospodešće: “Trubulamen majbut paćipe.  Phen amenđe sar te dobis!”
042	LUK	017	006	O Gospod phendas lenđe: “Te aveltumen paćipe gajda cara sago kaj si e gorušicako zrno, phendinesas akale dudošće: ‘Inkaltu e korenosa thaj presaditut ando more!’, thaj vo presadisajlosas.
042	LUK	017	007	Ko tumendar phenela pire slugašće savo oril ili lel sama pe stoka, kana boldela pes andar o polje thaj del ando ćher: ‘Av brzo thaj beš pale sinija?’
042	LUK	017	008	Či umesto godova phenena lešće gajda: ‘Ćer manđe večera!  Čhov e kecelja pe tute thaj služisar man dok hav thaj pijav, pale godova tu haja thaj pijeja?’
042	LUK	017	009	E slugašće pale godova či zahvalilpe kaj vo samo ćerel piri bući.
042	LUK	017	010	Gajda vi tumen: kana sen poslušne e Devlešće, phenen: ‘Sluge sam save či zaslužisaras pohvala!  Ćerdam samo so samas udžile te ćeras!’”
042	LUK	017	011	Gajda dok putuilas majdur prema o Jerusalim, o Isus naćhelas maškar e Samarijaći thaj e Galilejaći regija.
042	LUK	017	012	Kana delas ande varesosko gav, angle leste avile deš gubavcurja.  Ačhiline cara maj dur
042	LUK	017	013	thaj počnisardine te čhon muj: “Isuse, Sikavneja, smiluitu amenđe!”
042	LUK	017	014	Kana o Isus dikhla len, phendas lenđe: “Džantar, thaj sikaven tumen e rašajenđe te dićhen tumen thaj phenen dali sen saste!”, thaj dok džanas dromesa sastile katar e guba.
042	LUK	017	015	Jek lendar dikhla kaj sastilo, boldape thaj slavisarda e Devle andar sasto glaso.
042	LUK	017	016	Čhudape pe koča angle Isusešće pungre thaj zahvalisarda lešće.  A sas godova varesavo manuš andar e Samarija.
042	LUK	017	017	O Isus phučla: “Či li sastile deš džene?  Kaj si okola inja?
042	LUK	017	018	Dali nijek lendar či boldape te del slava e Devlešće osim akava tuđinco?”
042	LUK	017	019	Askal phenda e manušesće savo sastilo: “Ušti thaj dža.  Ćiro paćipe ande mande spasisarda tut!”
042	LUK	017	020	E fariseja phučline e Isuse: “Kana avela o carstvo e Devlesko?”  A vo phenda lenđe: “O carstvo e Devlesko či avela e znakonenca save e manuša šaj promatrin gajda te šaj dićhelpes.
042	LUK	017	021	Naštik phenela pes: ‘Aketalo akate!’, ili: ‘Eketalo okote!’  Ake o carstvo e Devlesko si maškar tumende!”
042	LUK	017	022	Pale godova phendas e učenikonenđe: “Avela e vrjama kana kamena te dićhen jek katar e đesa kana me, o Čhavo e Manušesko, vladiva sago o caro, ali či dićhena godova đes.
042	LUK	017	023	Askal phenena tumenđe: ‘Eketalo okote, aketalo akate!’  Ali na džan thaj na prasten inća!
042	LUK	017	024	Kaj sago e munja kaj sevil pe jek krajo e nebosko thaj rasvetlil sa dži ke aver krajo, gajda avela vi manca, e Manušesće Čhavesa, ando mungro đes.
042	LUK	017	025	Ali majsigo trubuv but te pretrpisarav thaj akava naraštaj trubula te odbacilman.”
042	LUK	017	026	“Thaj sago kaj sas dumut kana trailas o Noje, gajda avela vi ando đes kana avava me o Čhavo e Manušesko:
042	LUK	017	027	e manuša hanas, pijenas, ženinas pes thaj udainas pes dži ko đes dok o Noje či dijas ando baro brodo, thaj avilo o potop thaj uništisardas sa so nas ando baro brodo.
042	LUK	017	028	Askal avela sago kaj sas dumut kana trailas o Lot: Kana e manuša ando gav savo akhardolas Sodoma, hanas thaj pijenas, ćinenas thaj bićinenas, sadinas thaj gradinas,
042	LUK	017	029	sa dži ke detharin kana o Lot inkljisto andar o gav Sodoma, a askal andar o nebo zapljuštisarda e jag thaj o sumpor thaj uništisardas sa okolen save ačhiline ando gav.
042	LUK	017	030	Isto gajda iznenada avela ando đes kana boldava man me o Čhavo e Manušesko.
042	LUK	017	031	Gajda ande okova đes, ko avela po krovo, a lešće stvarja si ando ćher, neka na fuljel te lel len.  Thaj ko si ande njive, neka či boldel pes palpale te lel vareso pesa.
042	LUK	017	032	Dentumen gođi sar muli e Lotošće romnji!
042	LUK	017	033	Kaj ko lela sama pe piro trajo te araćheles, hasarela les; a ko hasarel piro trajo zadobila les palo večnost.”
042	LUK	017	034	Phenav tumenđe, ande koja rjat kana me boldava man avena duj džene ande jek kreveto.  Jek lelape, aver mućelapes.
042	LUK	017	035	Duj džene meljina zajedno.  Jek lelape, a aver mućelapes.
042	LUK	017	036	Duj džene avena ando polje, jek avela lino a aver ačhela.
042	LUK	017	037	Pe godova e učenikurja phučlineles: “A kaj godova Gospode?”  A o Isus phenda lenđe: “Avela očito sago vi akaja poslovica: ‘Kaj si e mule telurja, kote vi e lešinarja ćidenape.’”
042	LUK	018	001	Askal o Isus phenda e učenikonenđe e usporedba te sikavel len sar uvek trubun te molinpe, thaj sar nikada či trubun te odustanin.
042	LUK	018	002	Thaj phendas: “Ande jek gav sas jek sudija savo či daralas e Devlestar a e themestar či ladžalas.
042	LUK	018	003	A ande godova gav sas vi jek udovica savi stalno avelas leste thaj molilas les: ‘Deman pravda angle mungro protivniko.’
042	LUK	018	004	O sudija varesavi vrjama či marilas pale godova, ali napokon phenda: ‘Vi ako či darav katar o Del thaj či mariv pale manuša,
042	LUK	018	005	ali dava pravda akale udovica, kaj ako či dav lat pravda, dosadila manđe dok či dobil piro pravo, kaj stalno dosadil man!’”
042	LUK	018	006	Askal phendas o Gospod Isus: “Dićhen sar ispravno postupisarda o nepravedno sudija.
042	LUK	018	007	Kaj o Del strpljivo čhola kan ke lenđe molitve thaj pobrinila pe te dobin pravda okola save pripadin lešće thaj vapin lešće o đes thaj e rjat.
042	LUK	018	008	Phenav tumenđe kaj brzo dela len pravda.  Ali kana me, o Čhavo e Manušesko, boldavaman pe phuv, dali arakhava kasavo paćipe?”
042	LUK	018	009	Askal o Isus phendas još akaja usporedba varesavenđe save sas uverime ande piri vlastito pravednost, a averen prezirisarenas:
042	LUK	018	010	“Duj manuša đele ando Hramo te molinpe.  Jek sas farisejo a aver cariniko.
042	LUK	018	011	O farisejo ačhelas thaj molilas pes pale peste: ‘Devla, nais tuće kaj najsem sago aver manuša, grabežljivo, nepravedno, preljubnikurjo, ili sago akava cariniko.
042	LUK	018	012	Me postiv duvar ando kurko; dav deš posto katar sa so siman.’
042	LUK	018	013	A o cariniko, ačhelas majdur, thaj či usudilaspe ni pe jakha te vazdel prema o nebo, nego pećelaspe ando koliin te sikavel piri tuga thaj phenelas: ‘Devla av milostivo manđe bezehalešće!’
042	LUK	018	014	Phenav tumenđe: vo boldape ćhere pravedno anglo Del, a na o farisejo!  Kaj svako ko korkoro pes uzvisisarel, avela ponizime, a ko korkoro pes ponizil, avela uzvisime.”
042	LUK	018	015	A e Isusešće anenas vi e majcikne čhavroren te čhol pire vas pe lende thaj blagoslovilas len.  Kana godova dikhline e učenikurja, počnisardine te ačhaven len alavenca te na ćeren godova.
042	LUK	018	016	A o Isus akharda len thaj phendas: “Mućen e čhavroren te aven mande thaj na branin lenđe, kaj kasavenđe pripadil o carstvo e Devlesko.”
042	LUK	018	017	“Čačes, phenav tumenđe, savo či primil o carstvo e Devlesko sago cikno čhavro, či dela ande leste.”
042	LUK	018	018	Varesavo židovsko vođa phučlas e Isuse: “Lačhe sikavneja, so trubul te ćerav te dobiv o večno trajo?”
042	LUK	018	019	A o Isus phendas lešće: “Sostar man akhares lačheja?  Khonikal naj lačho, nego li samo o jedino Del.
042	LUK	018	020	A e zapovedi andar o Mojsijesko zakon džanes: ‘Na ćer preljub’, ‘Na mudar’, ‘Na čor’, ‘Na svedočisar hohamne’, ‘Poštuisar ćire dades thaj ćire deja’.”
042	LUK	018	021	A vo phendas: “Sa gadava ćerav katar mungri ternipe.”
042	LUK	018	022	Kana godova ašunda o Isus, phendas lešće: “Još jek ačhilo tut: sa so si tut bićin thaj podelisar e čorenđe thaj avela tu barvalipe ando nebo.  A askal av thaj dža pale mande.”
042	LUK	018	023	Kana vo godova ašundas, ražalostisajlo kaj sas zurale barvalo thaj či kamlas te bićinel sa so sasle.
042	LUK	018	024	O Isus dikhla pe leste thaj phendas: “Sar si phare e barvalešće te del ando carstvo e Devlesko!
042	LUK	018	025	Maj loće si e kamilaće te naćhel kroz e suvjaće kan nego o barvalo te del ando carstvo e Devlesko.”
042	LUK	018	026	Okola save godova ašundine, phendine: “Pa ko askal šaj spasilpes?”
042	LUK	018	027	A o Isus phendas: “So si nemoguće e manušenđe, moguće si e Devlešće.”
042	LUK	018	028	Askal o Petar phendas: “Ake, amen muklam sa amaro thaj teljardam pale tute te sledisarastut.”
042	LUK	018	029	A o Isus phendas lenđe: “Čačes, phenav tumenđe, naj godova savo muklasas piro ćher, ili pire romnja, ili pire phralen, ili pire dade thaj pire deja, ili pire čhavren zbog o carstvo e Devlesko,
042	LUK	018	030	a te či već pe akava them primila but maj but nego so muklas, a pe okova them si večno trajo.”
042	LUK	018	031	O Isus ćidas oko peste e dešuduj apostolen, thaj phendas lenđe: “Ake das ando Jerusalim, a okote dogodilape sa so e prorokurja ramosardine ando Sveto lil, pale mande e Manušesće Čhavešće.
042	LUK	018	032	Von predaina man ande vas e nevernikonenđe, save marena muj mandar, ladžarena man, vređona man,
042	LUK	018	033	bičuina man thaj mudarena man, ali me o trito đes uštava andar e mule.”
042	LUK	018	034	A e učenikurja khanči katar godova so o Isus phendas či haćardine.  O značenje godole alavengo sas lendar garado thaj naštik haćardine so o Isus phenelas lenđe.
042	LUK	018	035	A kana o Isus avilo paše dži ko gav o Jerihon, varesavo koro manuš bešelas po drom thaj prosilas.
042	LUK	018	036	A kana o koro manuš ašunda kaj naćhel okotar o but o them, phučlas so si godova.
042	LUK	018	037	Phendine lešće: “Naćhel o Isus andar o Nazaret.”
042	LUK	018	038	A vo pe godova čhutas muj: “Isuse e Davidešće Čhaveja, smiluitu manđe!”
042	LUK	018	039	A okola kaj džanas anglal o Isus ačhavenas e kore manuše te na čhol muj, ali vo još maj zurale čholas muj: “E Davidešće Čhaveja, smiluitu manđe!”
042	LUK	018	040	Kana o Isus ašundales ačhilo thaj phendas te anenle leste.  Kana e kore manuše andine maj paše o Isus phučlales:
042	LUK	018	041	“So kames te ćerav tuće?”  A vo phendas: “Gospode, te šaj dikhav.”
042	LUK	018	042	A o Isus phendas lešće: “Akana šaj te dićhes!  Ćiro paćipe sastarda tut.”
042	LUK	018	043	E kore manušesće jakha odma putajle thaj počnisardas te dićhel, uputisajlo dromesa palo Isus thaj počnisarda te slavil e Devles.  Sa o them savo godova dikhla dija slava e Devlešće.
042	LUK	019	001	O Isus dijas ando Jerihon.  Dok naćhelas kroz o gav,
042	LUK	019	002	angla leste avilo o manuš savo akhardolas Zakej.  Vo sas glavno cariniko thaj sas zurale barvalo.
042	LUK	019	003	Probilas te dićhel e Isuse, ali sas zurale cikno manuš thaj naštik dikhlas les katar o but o them savo sas oko leste.
042	LUK	019	004	Vo zato prastaja anglal, thaj lijape opre pe smokva paše savi o Isus trubujas te naćhel te šaj dićheles.
042	LUK	019	005	Kana o Isus areslo pe godova than, dikhlas opre thaj phendas lešće: “Zakej, brzo fulji tele!  Ađes trubul te avav gosto ande ćiro ćher.”
042	LUK	019	006	O Zakej brzo fuljisto tele katar e smokva thaj pherdo bah ugostisarda les ande piro ćher.
042	LUK	019	007	A sa save godova dikhline počnisardine te mrmljan: “Đelo ando ćher e bezehalesko!”
042	LUK	019	008	A o Zakej ačhilo thaj phendas e Gospodešće: “Gospode ake, opaš mungro barvalipe dava e čorenđe!  Thaj ako varekas hohadem, boldav štar drom majbut.”
042	LUK	019	009	Pe godova o Isus phendas lešće: “Ađes ande akava ćher avilo o spasenje kaj si vi akava manuš e Avraamesko čhavo!
042	LUK	019	010	Me o Čhavo e Manušesko avilem te rodav thaj spasiv okova so si hasardo!”
042	LUK	019	011	O but o them sa godova ašunenas, a o Isus phendas lenđe još jek usporedba zato kaj sas o Isus paše pašo Jerusalim thaj gndinas kaj odma pojavilape o carstvo e Devlesko.
042	LUK	019	012	Thaj phendas: “Sas varesavo ugledno manuš savo trubuja te otputuil ande dur e phuv te okote okrunin les sago caros, a askal te boldelpes.
042	LUK	019	013	Zato akhardas pire deš slugonen, dijalen svakones po opaš e kila rup so sas štar čhonenđi poćin, thaj phendas lenđe: ‘Trguin akale rupesa dok či boldaman.’
042	LUK	019	014	A e manuša andar lešći phuv mrzanas les thaj bičhaldine pale leste e poslaniko te phenen e majbare carošće: ‘Či kamas te akava caruisarel pe amende.’
042	LUK	019	015	Kana vo primisarda piro carstvo thaj boldape palpale, naredisarda te anen lešće okolen slugen savenđe dijas o rup te ašunel kozom zaradisardine.
042	LUK	019	016	O prvo sluga avilo thaj phendas: ‘Gospodarina, o iznos savo dijanman ćerdem te avel deš drom majbut.’
042	LUK	019	017	Phendas lešće: ‘Odlično!  Lačho san sluga, zato kaj sanas verno ande cikno, dava tut te vladis pe deš gava!’
042	LUK	019	018	Aver sluga avilo thaj phendas: ‘Gospodarina o iznos savo dijan man ćerdem te avel pandž drom majbut.’
042	LUK	019	019	Phenda lešće: ‘Lačhe!  Vladi pe pandž gava!’
042	LUK	019	020	A o trito sluga avilo bi zaradako thaj phenda: ‘Gospodarina, ale tuće ćiro rup, savo dijan man.  Arakhavas les garado ando dikhloro.
042	LUK	019	021	Daravas tutar kaj san strogo manuš.  Les so či uložisardan, thaj žanjis so či sadisardan.’
042	LUK	019	022	Phendas lešće: ‘Pe ćire alava aveja osudime, bilačheja slugo!  Džanglan kaj sem strogo manuš, kaj lav so či uložisardem thaj kaj ćidav kaj či sadisardem?
042	LUK	019	023	Sostar askal či uložisardan mungre love ande banka?  Gajda barem dobisardemas e kamate.’
042	LUK	019	024	Pe godova o caro phendas kolenđe save sas kote ćidine: ‘Len lestar o rup thaj den okolešće saves si deš.’
042	LUK	019	025	Phendine lešće: ‘Ali gospodarina, pa les već si pandž kile rup!’
042	LUK	019	026	Phenav tumenđe phenda lenđe o caro: ‘Okoles kas si, delape lešće još majbut, a okoles save naj lelape lestar vi okova cara so siles.
042	LUK	019	027	A mungre dušmajen kola save čikamline man te me avav caro, anen len akaring thaj mudaren len angle mande.’”
042	LUK	019	028	Nakon so phendas lenđe godova, o Isus teljarda majdur karingal o Jerusalim.
042	LUK	019	029	Kana avilo paše džike gava e Vitfaga thaj e Vitanija save sas pe Maslinsko gor, anglal bičhalda pire duj učenikonen
042	LUK	019	030	thaj phendas lenđe: “Džan ando gav savo si angle tumende.  Čim den ande leste, araćhena phangle terne magarco saves još khonik či jašisarda.  Putren les thaj anenles.
042	LUK	019	031	Ako vareko phučel tumen: ‘Sostar putren e magare?’  Gajda phenen: ‘E Gospodešće trubul.’”
042	LUK	019	032	Von đele thaj arakhline e magarco sago kaj o Isus phenda lenđe
042	LUK	019	033	Thaj dok e učenikurja putrenas e magare, e magaresko gospodari phendas lenđe: “Sostar putren e magare?”
042	LUK	019	034	A von phendine: “Trubul e Gospodešće.”
042	LUK	019	035	Andine e magare ko Isus thaj čhutine pire haljine po magarco thaj bešlo o Isus pe leste.
042	LUK	019	036	Thaj dok vo gajda džalas po magarco, e manuša buljarenas pire haljine po drom angle leste te sikaven čast e Isusešće.
042	LUK	019	037	A kana već avilo paše te fuljel katar e Maslinsko gora, e but e manuša save džanas pale leste počnisardine pe sa o glaso te zahvalin e Devlešće pale sa e čudurja save dikhline.
042	LUK	019	038	Phenenas: “Blagoslovime o Caro, savo avel ando alav e Gospodesko!  Po nebo miro thaj slava e Devlešće ande visine!”
042	LUK	019	039	Pe godova varesave fariseja save sas maškar o them phenenas e Isusešće: “Sikamneja, phen ćire učenikonenđe te na phenen godova.”
042	LUK	019	040	O Isus phendas: “Phenav tumenđe, ako von ačhen, e bara slavina!”
042	LUK	019	041	Kana o Isus avilo paše dži ko Jerusalim thaj dikhla o gav, o Isus rujas pale manuša andar leste.
042	LUK	019	042	Thaj phendas: “Sar volisardemas te ađes arakhlinesas o drom e mirosko!  Ali akana si kasno, thaj o miro si garado tumendar.
042	LUK	019	043	Avena e đesa kana o dušmano zauzmila ćire zidurja, okolina tut thaj ćićidela tu katar sa e riga.
042	LUK	019	044	O Jerusalime sravnina tut e phuvjasa thaj vi ćire čhavren ande tute.  Či ačhela tutar ni bar pe bareste kaj či pindžardan kaj o Del avilo ande tute.”
042	LUK	019	045	Kana o Isus dijas ando Hramo, počnisarda te tradel andar leste e trgovcen.
042	LUK	019	046	Thaj phenda lenđe: “Ando Sveto lil ramol: ‘Mungro Hramo trubul te avel o ćher pale molitva’, a tumen pretvorisardine les ande razbojničko špilja!”
042	LUK	019	047	Pale godova o Isus svako đes sikavelas ando Hramo, a e šorvale rašaja thaj e sikavne e Mojsiješće zakonestar zajedno e gavešće šorvalenca smišljinas sar te mudaren les,
042	LUK	019	048	ali či arakhline o način sar te ćeren godova kaj o them pažljivo čholas kan ke lesko sikavipe.
042	LUK	020	001	Jek đes dok o Isus sikavelas e theme ando Hramo thaj navestilas e bahtali nevimata, aviline leste e šorvale rašaja, e sikavne e Mojsiješće zakonestar thaj vi aver e židovske starešine
042	LUK	020	002	thaj phučline les: “Phen amenđe ko dijatut vlast te ćeres godova?  Ko ovlasitisarda tut pale godova?”
042	LUK	020	003	A o Isus phendas: “Phučava me tumen.  Phenen manđe:
042	LUK	020	004	Dali o Del phenda e Jovanošće te bolel e manušen, ili e manuša phendine lešće te ćerel godova?”
042	LUK	020	005	A von počnisardine te raspravin pes maškar peste: “Te phendam katar o Del, phenela amenđe sostar askal či paćaine lešće?
042	LUK	020	006	A te phendam katar o manuš, sa o them čhudelape barenca pe amende dok či mudaren men.  Kaj o them paćal kaj sas o Jovano proroko.”
042	LUK	020	007	Zato phendine e Isusešće kaj či džanen kastar avilo e Jovanesko autoriteto te bolel.
042	LUK	020	008	A o Isus phendas lenđe: “Askal ni me tumenđe či phenava katar man vlast!”
042	LUK	020	009	Pale godova o Isus phendas e themešće akaja usporedba: “Varesavo manuš zasadisardas o vinograd, thaj iznajmisarda les e vinogradarenđe.  A askal otputuisarda pe lungo vrjama.
042	LUK	020	010	Kana avili e vrjama pale berba, bičhaldas pire slugo ke vinogradarja te kušen lesko deo savo bijandas e drak.  Ali e vinogradarja mardineles, thaj bičhaldinele palpale čuče vastenca.
042	LUK	020	011	Pe godova vo bičhalda lenđe aver slugo.  Ali von vi godole mardine, mardine muj lestar thaj bičhaldinele palpale čuče vastenca.
042	LUK	020	012	Bičhaldas lenđe vi e trito.  A von vi les izranisardine thaj tradineles.
042	LUK	020	013	Pe godova o gospodari e vinogradesko phendas: ‘So te ćerav?  Bičhalava lenđe mungre voljeno čhaves.  Les valda poštuina kaj si mungro čhavo.’
042	LUK	020	014	Ali kana e vinogradarja dikhline e čhaves, počnisardine te ćeren svato maškar pende: ‘Akava si o nasledniko.  Ajde te mudaras les thaj o naslestvo avela amaro.’
042	LUK	020	015	Tradineles avri andar o vinogrado thaj mudardine les.  So gndin so ćerela lenca o gospodari e vinogradesko kana ašunela so sas?
042	LUK	020	016	Avela thaj mudarela godole vinogradaren a o vinograd dela aver vinogradarenđe ando najam.”  A okola save ašunenas e Isuse phendine: “Amen vareso gajda nikad či ćerdamas!”
042	LUK	020	017	A o Isus lačhe dikhlas pe lende thaj phendas: “A so askal značil okova odlomko savo ramol ando sveto lil: ‘O bar saves čhudine e graditeljurja postanisardas o bar zaglavno?’
042	LUK	020	018	Te pelo vareko pe godova bar, avela smrskome, thaj te pelo o bar pe varekaste, zgnječila les.”
042	LUK	020	019	E sikavne e Mojsiješće zakonestar thaj e šorvale rašaja kamline odma te astaren les kaj lačhe džangline kaj godoja usporedba odnosilpes pe lende, ali daranas katar o them.
042	LUK	020	020	Katar askal počnisardine te vrebin les thaj bičhaldine e špijunen save ćerenas pe kaj si iskrene te šaj optužin e Isuse kaj phenda vareso bilačhe, thaj te predain les e rimske upravitelješće.
042	LUK	020	021	Thaj phučline e Isuse: “Sikavneja!  Džanas kaj phenes čačipe thaj sikaves ispravno, thaj či dićhes ko si ko, nego čačes sikaves e Devlesko drom.
042	LUK	020	022	Phen amenđe dali trubul te anen e židovurja das e carošće o porez ili te či das?”
042	LUK	020	023	A o Isus dikhlas kaj kamen te astaren les ande klopka thaj phendas lenđe:
042	LUK	020	024	“Sikaven manđe jek lovoro savjava poćinelpe o porez.  Kašći si akaja slika thaj potpis pe leste?”  A von phendine: “E carošći.”
042	LUK	020	025	“Askal den e carošće so si e carosko, a e Devlešće so si e Devlesko.”
042	LUK	020	026	Gajda naštik arakhline doš ande okova so o Isus phenda anglo them, nego ačhiline zadivime lešće naukava thaj ačhiline bi alavesko.
042	LUK	020	027	Askal aviline leste varesave saduceja, save phenen kaj khonik či uštela andar e mule.  Thaj phučline e Isuse:
042	LUK	020	028	“Sikavneja, o Mojsije dijamen o zakon prema savo, ako mulo varekasko phral saves sas romnji a nas les čhavra, neka lesko phral lel lešće romnja sar voj bijandas lešće čhavo savo nasledila e imovina okolešći savo mulo thaj te inđarel lesko prezime.
042	LUK	020	029	Gajda sas efta phral.  Prvo phral oženisajlo thaj mulo a nas les čhava.
042	LUK	020	030	Aver phral oženisajlo lešće romnjasa ali vi vo mulo,
042	LUK	020	031	Askal o trito thaj gajda vi sa efta muline a či mukline čhavra.
042	LUK	020	032	Po krajo muli vi e romnji.
042	LUK	020	033	Kašći romnji askal voj avela kana e manuša uštena andar e mule kana sas romnji sa efta phralenđi?”
042	LUK	020	034	O Isus phendas lenđe: “E manuša akale themešće udainpes thaj ženinpes.
042	LUK	020	035	Ali okola saven o Del dićhel kaj si dostojne te ušten andar e mule thaj traina ande okova them savo avela či ženinape niti udainapes.
042	LUK	020	036	Von majbut naštik ni merena, kaj avena slične sar e anđelurja.  Von si čhave e Devlešće kaj vo boldalen palpale andar e mule.
042	LUK	020	037	A kaj e mule uštena, godova čak vi o Mojsije potvrdisardas ando odlomko po than kaj phabolas o grmo kaj e Gospode akhardas e Avraamešće Devles, e Isakošće Devles thaj e Jakovešće Devles dumut nakon so von muline.
042	LUK	020	038	A o Del naj Del e mulengo nego o Del e džudengo, kaj si savora ande leste džude.”
042	LUK	020	039	Pe godova phendine lešće varesave sikavne e Mojsiješće zakonestar: “Sikavneja!  Lačhe phendan!”
042	LUK	020	040	Thaj majbut či usudisajle khanči te phučenles.
042	LUK	020	041	Askal o Isus phučla len: “Sostar phenelpe kaj si o Hristo samo potomko e caresko Davidesko?
042	LUK	020	042	Pa korkoro o David phenel ande knjige e psalmurja: ‘Phenel o Gospod mungre Gospodešće: Beš po počasno than paše mande
042	LUK	020	043	dok či položiv e dušmajen ćiren tale ćire pungre!’
042	LUK	020	044	Korkoro o David akhardas les pire Gospodeja.  Sar askal avilosas samo lesko potomko?”
042	LUK	020	045	Askal anglo sa o them, o Isus phendas pire učenikonenđe:
042	LUK	020	046	“Lentumen sama katar e sikavne e Mojsiješće zakonestar, save volin te phiravenpes ande lundže haljine, volin te e manuša pozdravin len pe javne thana, thaj te bešen pe prve thana ande sinagoge, thaj e počelja pe gozbe.
042	LUK	020	047	Bi ladžavesko trošin e udovicaći imovina, thaj hohamne molinpe dugo e Devlešće.  Von avena maj strogo osudime.”
042	LUK	021	001	O Isus ando Hramo dikhlas e barvalen sar čhon ande riznica love sago daro e Devlešće.
042	LUK	021	002	A dikhla vi varesošće čore udovica savi čhutas okote samo duj majcikne kovanice.
042	LUK	021	003	Thaj phendas: “Čačes, phenav tumenđe akaja čori udovice čhutas maj but savorendar.
042	LUK	021	004	Kaj savora von dine katar piro viško, a voj katar piro čorpe dijas sa so silat.”
042	LUK	021	005	Dok varesave učenikurja ćerenas svato pale godova sar si o Hramo šukar ukrasime e barenca thaj e ukrasenca save e manuša andine e Devlešće, o Isus phendas:
042	LUK	021	006	“Avela e vrjama kana katar akava so dićhen či ačhela ni bar pe bareste.  Svako avela harado.”
042	LUK	021	007	E učenikurja phučlineles: “Sikavneja, a kana godova avela?  Thaj sar džanasa kaj godova uskoro avela?”
042	LUK	021	008	A vo phendas lenđe: “Len sama te na aven hohade kaj but džene avena ande mungro alav thaj phenena korkoro pale peste kaj si von o Mesija thaj phenena avili e vrjama!  Na džan pale lende.
042	LUK	021	009	Kana ašunena pale raturja thaj pale pobune, na daran.  Kaj sa godova trubul te avel, ali godova još naj odma o krajo.”
042	LUK	021	010	Askal još phendas lenđe: “O them borilape protiv aver them, thaj e carurja protiv aver carurja.
042	LUK	021	011	Pe sa e riga e themešće avena e potresurja, bokhalipe thaj nasvalipe.  Po nebo avena čudesne znakurja savendar dela e dar pe sa o them.
042	LUK	021	012	Ali majsigo katar sa akava astarena tumen thaj tradena tumen.  Predaina tumen e manušenđe ande sinagoge te sudin tumenđe.  Inđarena tumen angle carurja thaj angle upravitelja zato kaj sledin man.
042	LUK	021	013	Godova avela tumari prilika te den svedočanstvo.
042	LUK	021	014	Zato zapamtin na maj anglal te gndin so phenena ande tumari obrana!
042	LUK	021	015	Me dava tumen alava thaj kasavi mudrost savjaće naštik proturečila niti te oduprilpe ni jek tumaro protivniko.
042	LUK	021	016	A izdaina tumen čak vi tumare dada, deja, phrala, drugarja thaj tumari familija.  Varesaven tumendar vi mudarena.
042	LUK	021	017	Savora mrzana tumen zato kaj sledin man.
042	LUK	021	018	Ali či perela ni jek bal katar tumaro šoro.
042	LUK	021	019	Tumare duše spasina pes zbog godova ako či odustanin.”
042	LUK	021	020	O Isus nastavisarda te phenel lenđe: “A kana dićhena kaj e vojska opkolisardas o Jerusalim, askal džanen kaj avili paše e vrjama kaj avela opustošime.
042	LUK	021	021	Okola save araćhen pes ande Judejsko regija neka našen ande gore, thaj save si ando gav neka inkljen andar leste; a ni o kola save si ando polje neka či bolden pes ando gav.
042	LUK	021	022	Kaj ande godola đesa avela e Devlešći kazna te pherdol sa so ramol ando Sveto lil.
042	LUK	021	023	Jao e khamne manušnjenđe thaj okolenđe save den čuči ande kola đesa!  Kaj avena e bare nevolje pe phuv, thaj e Devlesko gnjevo pe akala manuša.
042	LUK	021	024	Avena mudarde katar o oštro mačo, thaj avena inđarde ando ropstvo pe sasto them.  A o Jerusalim uštavena okola save či džanen palo Del dok či isteknil e vrjama okolenđi save či džanen palo Del.”
042	LUK	021	025	O Isus phenda: “Pojavina pes e znakurja po kham thaj po čhonut thaj pe čereja.  A e theme pe phuv astarela o očaj zbog e huka thaj e talasurja andar o more.
042	LUK	021	026	O them merela e daratar thaj katar godova kaj ažućarena so avela pe akava them, kaj vi e sile e nebošće uzdrmina pes.
042	LUK	021	027	Askal dićhena man, e Manušesće Čhaves, sar avav pe oblakurja ande bari sila thaj ande bari slava.
042	LUK	021	028	Kana počnila sa godova te avel, ušten thaj vazden tumare šore kaj o Del uskoro oslobodila tumen.”
042	LUK	021	029	Pale godova o Isus phendas lenđe e usporedba: “Dićhen e smokva ili bilo savo aver kaš.
042	LUK	021	030	Kana dićhen kaj mućen e patrja, korkoro već džanen kaj si o milaj paše.
042	LUK	021	031	Gajda vi tumen kana dićhen kaj sa godova avel pale soste phenavas tumenđe, šaj aven sigurne kaj si paše o carstvo e Devlesko.
042	LUK	021	032	Čačes, phenav tumenđe, kaj akava naraštaj sigurno či naćhela dok sa akava či avel.
042	LUK	021	033	E phuv thaj o nebo naćhena, ali mungre alava ačhena zauvek.”
042	LUK	021	034	O Isus phenda lenđe: “Len sama te či zuravol tumaro ilo ando handžvalipe palo habe thaj ando matipe ili ande trajošće brige, thaj te či iznenadil tumen godova đes,
042	LUK	021	035	savo avela sago zamka, pe sa e manuša save train pe sasti phuv.
042	LUK	021	036	Zato stražarin thaj molintumen e Devlešće te šaj naćhen sa kava so trubul te avel thaj te ačhen sago pobednikurja angle mande, e Manušesće Čhaveste.”
042	LUK	021	037	O Isus svako đes sikavelas ando Hramo, a raćasa inkljelas thaj raćarelas pe maslinsko gora.
042	LUK	021	038	A so o them već katar e rano detharin avenas leste ando Hramo te ašunenles.
042	LUK	022	001	Avili paše e Pasha savi sas prvo đes katar o prazniko bikvascošće mangrengo.
042	LUK	022	002	E šorvale rašaja thaj e sikavne e Mojsiješće zakonestar rodenas sar te mudaren e Isuse.  Ali daranas katar o them.
042	LUK	022	003	Askal o beng dijas ando Juda andar o gav Iskariot, jek katar e dešuduj e Isusešće apostolja.
042	LUK	022	004	Vo đelo thaj dogovorisajlo e šorvale rašajenca thaj e Hramske stražarenca sar te predail lenđe e Isuses.
042	LUK	022	005	Von raduisajle thaj obećisardine lešće kaj denas les love.
042	LUK	022	006	O Juda pristanisardas.  Katar askal o Juda rodelas prilika te predail e Isuses lenđe a te na dićhel o them.
042	LUK	022	007	Kana avilo o prvo đes katar o prazniko e bikvascošće mangrengo, ande savo trubujasas te žrtvuil pes o bakhro palo prazniko e pasha.
042	LUK	022	008	O Isus bičhalda e Petre thaj e Jovano thaj phendas lenđe: “Hajde džan thaj pripremin amenđe te has e pasha.”
042	LUK	022	009	A e učenikurja phučline les: “Kaj kames te pripremis lat?”
042	LUK	022	010	A vo phenda lenđe: “Ake, čim den ando gav malavela tumen o manuš savo inđarel paj ando bokali.  Teljaren pale leste ando ćher savo vo del
042	LUK	022	011	thaj roden e domaćine ande godova ćher thaj phenen lešće: ‘O sikavno phučel ande savi soba šaj hal e pashalno večera pire učenikonenca?’
042	LUK	022	012	Vo sikavela tumenđe e bari soba po sprato.  Okote pripremin.”
042	LUK	022	013	E učenikurja đele ando gav thaj arakhline sa sar o Isus phendas lenđe thaj okote pripremisardine e pashalno večera.
042	LUK	022	014	Kana avili e vrjama pale večera, o Isus lija than pale sinija e apostolenca.
042	LUK	022	015	Askal phendas lenđe: “Saste ilesa čeznisardem te hava tumenca akaja pashalno večera maj sigo nego so aven mungre muke.
042	LUK	022	016	Kaj phenav tumenđe, či majbut hava e pashalno večera dok či pherdol laći svrha ando carstvo e Devlesko.”
042	LUK	022	017	Lijas o tahtaj e molava, zahvalisardas e Devlešće thaj phendas: “Len thaj razdelin maškar tumende.
042	LUK	022	018	Kaj phenav tumenđe, katar akana majbut či pijava e mol dok či avel o carstvo e Devlesko.”
042	LUK	022	019	Askal o Isus lijas o mangro, zahvalisardas e Devlešće pale leste, phagla les thaj dijas pire učenikonenđe e alavenca: “Akava si mungro telo savo delpes pale tumende.  Akava ćeren te dentumen gođi mande.”
042	LUK	022	020	Gajda vi pale večera lija o tahtaj thaj phendas: “Akava tahtaj si mungro rat, rate Neve Savezosko savo čhordol pale tumende.”
042	LUK	022	021	“Ali ake, mungro izdajniko bešel manca pale sinija.
042	LUK	022	022	Me o Čhavo e Manušesko, moraš te merav sar si odredime, ali jao okolešće savo izdaila man!”
042	LUK	022	023	A e učenikurja pe godova počnisardine te phučen pes ko maškar lende šaj avilosas godova.
042	LUK	022	024	Askal e učenikurja počnisardine te prepirinpe maškar pende ko si majbaro lendar.
042	LUK	022	025	A o Isus phendas lenđe: “E carurja akale themešće gospodarin pe pire thema thaj okola saven si vlast pe thema kamen te o them phenel pale lende kaj si lačhe.
042	LUK	022	026	Ali tumen na ćeren gajda!  Naprotiv, okova savo si majbaro maškar tumende, neka avel majcikno; a o vođa sago kova kaj služil.
042	LUK	022	027	Kaj ko si majbaro?  Okova savo bešel pale sinija ili okova savo služil les?  Dali naj okova savo si pale sinija?  A me ake služiv maškar tumende.
042	LUK	022	028	Ačhiline manđe verne ande mungre kušnje.
042	LUK	022	029	Zato davtumen ando naslestvo e carosko čast kaj man dija lat mungro Dad
042	LUK	022	030	te han thaj te pijen pale mungri sinija ande mungro Carstvo thaj te bešen pe prestolja te sudin e dešuduj plemenurja e Izraelošće.”
042	LUK	022	031	A o Isus phenda: “Simone!  Simone!  Ake o sotona rodel katar o Del te probil tumaro paćipe ande mande.  Zato rešetila tumen sago o điv kroz o sito.
042	LUK	022	032	Ali me molisajlem pale tute te ćiro paćipe ande mande ačhel.  A kana palem boldejatu mande, učvrsti ćire phralen.”
042	LUK	022	033	O Petar phendas lešće: “Gospode, spremno sem tusa te džav vi ande tamnica vi ando smrto.”
042	LUK	022	034	A o Isus phendas lešće: “Phenav tuće Petre, ađes ni o bašno či oglasila pes a tu trin drom hohaveja kaj či pindžares man.”
042	LUK	022	035	Thaj phendas: “Kana bičhaldem tumen po drom bi lovengo, bi trastako thaj bi sandalengo, dal nedostailas tumenđe vareso?”  A von phendine: “Khanči či nedostailas amenđe.”
042	LUK	022	036	Akana phendas lenđe: “Kas si love, neka lelen pesa!  Isto gajda vi e trasta!  A kas naj mačo, neka bićinel pire gada thaj nek ćinel pešće mačo.
042	LUK	022	037	Kaj phenav tumenđe, moraš te pherdol pe mande okova so si ramome ando Sveto lil: ‘E manuša ubrojinas man maškar e zločincurja,’ kaj sa so e prorokurja ramosardine pale mande pherdola pes.”
042	LUK	022	038	Von phendine lešće: “Gospode, ake akate siamen duj mačurja!”  A o Isus phendas lenđe: “Dosta si!”
042	LUK	022	039	Askal inkljisto okotar thaj po običaj uputisajlo pe maslinsko gora.  Pale leste teljardine vi lešće učenikurija.
042	LUK	022	040	Kana areslo okote phendas lenđe: “Molin tume te na peren ande kušnja!”
042	LUK	022	041	Pale godova đelo maj dur lendar kozom šaj čhudelpes o bar thaj pelo pe pire koča thaj molisajlo:
042	LUK	022	042	“Dade!  Ako kames, le mandar akava tahtaj patnje.  Ali na te avel mungri nego ćiri volja nek!”
042	LUK	022	043	A askal sikadilo lešće o anđeo andar o nebo te ohrabril les.
042	LUK	022	044	A o Isus sa maj žarko molilas pe, ande smrtno muka, a o znojo pe leste postanisardas sago kapljice e ratešće save perenas pe phuv.
042	LUK	022	045	Uštilo katar e molitva, boldape ke učenikurija thaj arakhlalen sar soven, iscrpime katar e žalosti.
042	LUK	022	046	Pa phendas lenđe: “Sostar soven?  Ušten!  Molin tumen te na peren ande kušnje!”
042	LUK	022	047	Dok o Isus još ćerelas svato, avilo o them, thaj angle lende o Juda jek katar e dešuduj učenikurja.  Vo avilo paše ko Isus thaj kamla te čumidel les.
042	LUK	022	048	A o Isus phendas lešće: “Juda, zar e poljupceja kames te izdais man, e Manušesće Čhaves?”
042	LUK	022	049	A kana e ostale učenikurja dikhline so si, phučline: “Gospode, te napadis len e mačesa?”
042	LUK	022	050	A jek lendar zamahnisardas e mačosa po sluga e šorvale rašaješće thaj čhindas lesko desno kan.
042	LUK	022	051	A o Isus phendas: “Mućen len te ćeren godova!  Na oduprin tumen majbut!”  Askal čhutas o vas pe lesko kan thaj sastarda les.
042	LUK	022	052	Askal o Isus phenda e manušenđe save aviline te astaren les, e šorvale rašajenđe, e Hramske stražarenca thaj e židovske starešinenđe: “Sago po pobunjeniko aviline pe mande e mačonenca thaj e rovljenca!
042	LUK	022	053	Sostar či astardine man ando Hramo?  Svako đes semas okote tumenca.  Ali akava si tumaro časo thaj vladil e tama.”
042	LUK	022	054	Astardine e Isuse thaj inđardine les ando ćher e šorvale rašajesko.  A o Petar dadural džalas pale lete.
042	LUK	022	055	A e stražarja maškare ande avlija astardine e jag thaj bešline okolo late.  A o Petar bešlo maškar lende.
042	LUK	022	056	Varesavi sluškinja dikhla les kaj bešel paše jag, oštro dikhla pe leste thaj phendas: “Vi akava sas e lesa!”
042	LUK	022	057	A o Petar hohadas: “Manušnjije pa me či pindžarav les.”
042	LUK	022	058	Nedugo pale godova još vareko lija les sama thaj phendas: “Vi tu san jek lendar!”  A o Petar phendas: “Najsem, manušeja!”
042	LUK	022	059	Kana nakhlo varekaj katar jek sato, vareko aver odlučno phenda: “Vi akava sas čačes lesa!  Pa Galilejco si!”
042	LUK	022	060	A o Petar phendas: “Manuša, či džanav so phenes!”  Isto časo dok još motholas, oglasisajlo o bašno.
042	LUK	022	061	Askal o Gospod boldape thaj dikhlas po Petar, a o Petar dijape gođi ke alava e Gosodešće, save phendas lešće: “Phenav tuće još akaja rjat majsigo nego so o bašno ašundol, trin drom hohaveja kaj či pindžares man.”
042	LUK	022	062	O Petar inkljisto andar e avlija thaj zurales rujas.
042	LUK	022	063	A e čuvarja počnisardine te maren e Isuse thaj te maren muj lestar
042	LUK	022	064	Učhardine lešće jakha thaj phenenas lešće: “Prorokuisar ko dijatu dab!”
042	LUK	022	065	Thaj but aver podrugljive alava phenenas lešće.
042	LUK	022	066	A kana svanosardas o đes, ćidape o starešinstvo e themesko, e šorvale rašaja thaj e sikavne e Mojsiješće zakonestar thaj andine e Isuse anglo baro židovsko veće.
042	LUK	022	067	Von phendine lešće: “Ako san tu o Hristo, phen amenđe godova!”  A Isus phendas lenđe: “Ako phenav tumenđe, či paćana manđe.
042	LUK	022	068	Ako phučav tumen dali sem me o Hristo, či odgovorina manđe.
042	LUK	022	069	Ali katar akana me, o Čhavo e Manušesko, bešava po časno than pašo svemogućo Del.”
042	LUK	022	070	Pe godova savora phendine: “Tu dakle tvrdis kaj san o Čhavo e Devlesko!”  Vo phendas lenđe: “Tumen korkoro pravo phenen!  Me sem!”
042	LUK	022	071	Pe godova phendine von: “Či trubul amen majbut dokaz.  Korkoro ašundam andar lesko muj!”
042	LUK	023	001	Askal sa e manuša save sas ando židovsko baro veće uštiline thaj inđardine e Isuses ko Pilato savo sas rimsko upraviteljo
042	LUK	023	002	thaj optužisardine les: “Astardam les sar zavodil e theme thaj phenel lenđe te na poćinen o porez e carošće, a pale peste phenel kaj si vo o Hristo, amaro caro.”
042	LUK	023	003	O Pilato phučlales: “Dali san tu o caro e židovengo?”  A o Isus phendas lešće: “Gajda si sago kaj tu phenes!”
042	LUK	023	004	Askal o Pilato phendas e šorvale rašajenđe thaj e themešće: “Nisošći doš či arakhav pe akava manuš!”
042	LUK	023	005	Ali von počnisardine još majbut te navalisaren: “Bunil e theme pire naukava ande sasti phuv e jevrejenđi.  Počnisarda ande regija e Galilejaći thaj avilo sa dži akaring ando Jerusalim!”
042	LUK	023	006	Kana godova ašundas o Pilato, phučlas dali si godova manuš Galilejco.
042	LUK	023	007	Kana potvrdisardine godova, o Pilato bičhaldas e Isuse ko Irod, savo vladilas ande Galilejaći regija.  A o Irod baš askal arakhadilo ando Jerusalim.
042	LUK	023	008	A kana o Irod dikhla e Isuse, zurale raduisajlo kaj dumut već lija te dićheles zbog okova kaj ašundas pale leste, thaj nadisajlo kaj lestar dićhela varesosko čudo.
042	LUK	023	009	Thaj but phučlas e Isuse, ali vo khanči či phendas lešće.
042	LUK	023	010	A e šorvale rašaja thaj e sikavne e Mojsiješće zakonestar ačhenas, thaj žestoko prnas les.
042	LUK	023	011	O Irod zajedno pire vojnikonenca marda muj lestar.  Dijas pe leste e carske haljine thaj bičhalda le palpale ko Pilato.
042	LUK	023	012	Godova đes o Irod thaj o Pilato pomirisajle kaj sas majsigo dušmaja.
042	LUK	023	013	O Pilato akhardas e šorvale rašajen, e vođen thaj e themes
042	LUK	023	014	thaj phendas lenđe: “Andine manđe akale manušes e optužbava kaj vo vazdel e themes pe buna.  Me ake phučav les angle tumende thaj či arakhlem ni jek doš pe leste pale savi prrn les.
042	LUK	023	015	A či arakhla e doš pe leste, ni o Irod thaj zato bičhalda les palpale amende.  Ake, vo či ćerda khanči sova zaslužisardas smrto.
042	LUK	023	016	Zato dava naredba te bičuin les thaj askal mukavales.”
042	LUK	023	018	A sa o them ande jek glaso čhutas muj alavenca: “Mudar les a muk amenđe e Varava!”
042	LUK	023	019	(O Varava sas ande tamnica kaj mudardas, thaj kaj vazdas e buna ando Jerusalim.)
042	LUK	023	020	O Pilato probisarda te odgovoril len kaj kamelas te mućel e Isuses.
042	LUK	023	021	Ali o them čholas muj: “Razapniles!  Razapniles!”
042	LUK	023	022	Phučla len o Pilato trin drom: “Ali savo zločino vo ćerdas?  Me khanči či arakhav pe leste sova zaslužisardas smrto.  Zato dava te bičuin les thaj mukava les.”
042	LUK	023	023	A o them čholas muj thaj navalinas te razapnin e Isuse.  Thaj čhonas muj sa majzurale thaj majzurale.
042	LUK	023	024	O Pilato presudisarda te udovoljil lenđe.
042	LUK	023	025	Thaj muklas o kole savo sas čhudino ando phanglipe zbog e pobuna thaj zbog o mudaripe, a e Isuse dijas ande vojnikonenđe vas te ćeren lesa okova so o them kamlas.
042	LUK	023	026	Dok inđarenas e Isuse, astardine varesave Simone andar o gav e Kirinija, savo boldelas pes andar o polje thaj čhutine pe leste o trušul te inđarel palo o Isus.
042	LUK	023	027	Palo Isus džalas o but them, thaj e manušnja save rovenas thaj kukinas pale leste.
042	LUK	023	028	O Isus boldape lende thaj phendas lenđe: “Manušnjalen andar o Jerusalim, na roven pe mande, nego roven pe tumende thaj pe tumare čhavra.
042	LUK	023	029	Kaj ake aven e đesa kana phenelape: ‘Blago e nerotkinjenđe, blago e điješće savo či bijanda thaj blago e čučenđe save či pravardine.’
042	LUK	023	030	Askal e manuša kamena te e goren peren pe lende thaj e bregonen te učharen len.
042	LUK	023	031	Kaj ako gajda ćerelpe e zelene kaštenca, so tek avela e šuće kaštenca?”
042	LUK	023	032	E Isuseja po mudaripe inđarenas vi aver duj zločinconen.
042	LUK	023	033	Kana aviline po than savo akhardolas Lubanja, okote razapnisardine e Isuse a paše leste vi godole zločinconen, jećhe pe lešći desno rig, a avre pe lešći levo rig.
042	LUK	023	034	A o Isus phenelas: “Jartosar lenđe, Dade Devla, kaj či džanen so ćeren!”  Pale godova e vojnikurja čhudine e kocka thaj gajda podelisardine maškar peste lešće drze.
042	LUK	023	035	O them ačhelas okote thaj dićhelas, a e verske vođe marenas lestar muj alavenca: “Averen spasisardas, neka akana spasisarel korkoro pes ako si vo čačes o Hristo e Devlesko, izabraniko!”
042	LUK	023	036	Vi e vojnikurja marenas muj lestar, avenas paše leste thaj nudinas les e mol savi sas hamime e šuteja
042	LUK	023	037	thaj phenenas: “Ako san tu o caro e židovengo, spasi korkoro tut!”
042	LUK	023	038	A opral lesko šoro čhutine vi natpiso pe savo ramolas: “Akava si o caro e židovengo.”
042	LUK	023	039	Jek katar o razapnime zločinco vređolas e Isuse thaj phenelas: “Najsan li tu o Hristo?  Pa spasi tut thaj vi amen!”
042	LUK	023	040	Askal aver phendas: “Zar či daras e Devlestar?  Trpis isto kazna sago vi vo?
042	LUK	023	041	Ali pravedno si te amen trpis kaj primisardam so zaslužisardam amare trajosa, a akava manuš khanči bilačhe či ćerdas.”
042	LUK	023	042	Askal phendas: “Isuse, kana počnija te vladis sago caro, detut gođi pe mande thaj av manđe milostivo.”
042	LUK	023	043	A o Isus phendas lešće: “Čačes phenav tuće: ađes aveja manca ando rajo!”
042	LUK	023	044	Kana već avilo o mismeri, pe sasti phuv nastanisarda o tunjariko thaj sas džike o trito sato mismere,
042	LUK	023	045	kaj o kham pomračisajlo, a e firanglje ando Hramo pharadile pe opaš.
042	LUK	023	046	A o Isus još jekhvar čhutas muj andar sasto glaso: “Dade Devla, ande ćire vas predaiv mungro duho!”  Godova phendas, thaj izdahnisarda.
042	LUK	023	047	Kana o rimsko stotniko dikhlas so dogodisajlo, ačhilo te slavil e Devle thaj phenda: “Akava manuš sas čačes pravedniko!”
042	LUK	023	048	Nakon godova sa o them savo ćidape te dićhel godova prizor dikhline so sas, boldenaspe ćhere thaj marenaspe katar e tuga ando kolin.
042	LUK	023	049	Maj dur ačhenas sa okola kaj pindžarenas e Isuse thaj e manušnja save džanas pale leste andar e Galileja thaj promatrinas.
042	LUK	023	050	Sas varesavo manuš savo akhardolas Josif.  Vo sas versko većniko.  Thaj sas lačho thaj pravedno manuš
042	LUK	023	051	andar e Arimateja, gav savo si ande Judeja.  Vo či složisajlo e odlukava thaj e postupkosa so ćerdine e Isusešće, nego ažućarelas te avel e Devlesko carstvo.
042	LUK	023	052	Vo đelo ko Pilato thaj rodas lestar e Isusesko telo.
042	LUK	023	053	Pale godova fuljardineles katar o trušul, paćardinele ande pohtan thaj čhutineles ando isklesime limori ande savo još khonik nas čhutino.
042	LUK	023	054	Godova sas đes kana o them pripremilas pe palo savato, savo skoro započnila.
042	LUK	023	055	A godova sa pratinas e manušnja save aviline e Isuseja andar e Galileja.  Thaj dićhenas sar položinas lesko telo ando limori.
042	LUK	023	056	Pale godova boldinepe ćhere te pripremin e mio mirisurja thaj o pomast savo koristilaspe palo prahope.  A kana godova završisardine, već sas o savato pa sasto đes naštik khanči ćerdine kaj poštuinas e odredba andar o zakon.
042	LUK	024	001	Prvo đes ando kurko, detharinako rano, e manušnja aviline po limori e mio mirisenca save von korkoro pripremisardine.
042	LUK	024	002	A kana aresline dži ko limori arakhline o bar crdino katar o limori.
042	LUK	024	003	Dine andre, ali či arakhline o telo e Gospode Isusesko.
042	LUK	024	004	Thaj dok ačhenas gajda zbunime, angle lende pojavisajle duj manuša ande blistavo parne haljine.
042	LUK	024	005	E manušnja darajle thaj poklonisajle e mujesa dži ke phuv, a e duj manuša phendine lenđe: “Sostar roden e džude maškar e mule?
042	LUK	024	006	Naj akate, nego uskrsnisarda!  Dentumen gođi sar phendas tumenđe dok još sas ande Galileja:
042	LUK	024	007	‘Me o Čhavo e Manušesko moraš te avava dino ande vas e bezehalenđe, thaj razapnina man, ali me o trito đes uskrsniva.’”
042	LUK	024	008	Askal e manušnja dinepe gođi kaj o Isus phendas godova.
042	LUK	024	009	Thaj boldinepe katar o limori thaj sa godova javisardine e dešujek apostolenđe thaj savorenđe averenđe.
042	LUK	024	010	A godova sas e Marija andar e Magdala, e Jovana, Marija dej e Jakovešći, thaj još varesošće manušnja.  Von sa godova so sas phendine e apostolenđe.
042	LUK	024	011	A e apostolenđe sa gadava činisajlo sago kaj umislisardine, thaj či paćaine e manušnjenđe.
042	LUK	024	012	A o Petar ipak, uštilo thaj prastaja karingal o limori.  Kana areslo, provirisarda andre thaj dikhla samo e povojurja save sas katar e lanenosko pohtan.  Pale godova boldapes ćhere ando čudo savo dogodisajlo.
042	LUK	024	013	Godova đes e Isusešće duj sledbenikurja putuinas ando gav savo akhardolas Emaus, savo sas majdur katar o Jerusalim dešujek kilometrja.
042	LUK	024	014	Dromesa ćerenas svato maškar pende pale sa so sas.
042	LUK	024	015	Thaj dok gajda ćerenas svato thaj raspravinas, avilo dži lende o Isus thaj džalas lenca.
042	LUK	024	016	Ali nas dino lenđe jakhenđe te pindžaren les.
042	LUK	024	017	O Isus phučlalen: “So godova raspravin dromesa?”  Von ačhiline phađe katar e tuga.
042	LUK	024	018	Jek lendar, savo akhardolas Kleopa, phendas lešće: “Zar san tu jedino stranco ando Jerusalim savo či džanel so sas ando Jerusalim akala đesa?”
042	LUK	024	019	A o Isus phučla: “So sas godova?”  A von phendine lešće: “Pa okova so dogodisajlo e Isuseja andar o Nazaret.  Vo sas proroko, silno pe dela thaj ande alava anglo Del thaj angle sa o them:
042	LUK	024	020	Ali amare šorvale rašaja thaj e vladarja predaisardinele te avel osudime po smrto thaj te razapnin les.
042	LUK	024	021	A amen nadisajlam kaj si vo okova savo izbavila o Izrael osim godova, akava si već trito đes sar gadava dogodisajlo.
042	LUK	024	022	A još vi varesave manušnja, save sas maškar mende, zbunisardine men: čim svanosardas đele po limori,
042	LUK	024	023	ali okote či arakhline lesko telo pa aviline thaj phendine amenđe kaj sikadile lenđe e anđelurja thaj phendine lenđe kaj si o Isus džudo.
042	LUK	024	024	Varesave amarendar prastaine po limori thaj arakhline sa sar e manušnja phendine, ali les či dikhline.”
042	LUK	024	025	A o Isus pe godova phendas lenđe: “O sar sen nerazumne, nisar te paćan ande kova so phendine e prorokurja!
042	LUK	024	026	Dali či von prorokuisardine kaj o Hristo sa godova moraš te pretrpila majsigo nego so o Del proslavila les?”
042	LUK	024	027	Askal o Isus započnisardas te objasnil lenđe sa so sas ramome ando Sveto lil, katar o Mojsije džike e prorokurja.
042	LUK	024	028	Pe godova avile paše dži ko gav ande savo džanas, a lenđe pričinisajo sago kaj o Isus kamelas te nastavila majdur o drom.
042	LUK	024	029	Ali von nagovorinas les: “Ač amenca!  Kaj već peli e rjat, a o đes naćhel!”  Vo ačhilo thaj dijas lenca ando ando ćher.
042	LUK	024	030	Kana o Isus lijas te hal lenca, lijas o mangro, blagoslovisardale, phaglale thaj dijalen.
042	LUK	024	031	Pe godova putajle lenđe jakha thaj pindžardineles, ali vo nestanisardas angle lenđe jakha.
042	LUK	024	032	Askal von phendine jek avrešće: “Či li phabolas amaro ilo ande amende dromesa dok ćerelas amenđe svato, thaj dok tumačilas amenđe o Sveto lil?”
042	LUK	024	033	Odma spremisajle thaj boldinepe ando Jerusalim.  Okote arakhline e dešujek apostolen thaj vi aver e Isusešće sledbenikonen,
042	LUK	024	034	save phendine lenđe: “O Gospod čačes vaskrsnisarda thaj sikadilo e Simonešće!”
042	LUK	024	035	Askal von phendine sar maladine e Gospode po drom palo Emaus thaj sar pindžardine les kana phaglas o mangro.
042	LUK	024	036	Dok von ćerenas svato pale godova, o Isus katar jekhvar ačhilo maškar lende thaj phendas lenđe: “Miro tumenđe!”
042	LUK	024	037	Von, zbunime thaj darade, gndisardine kaj dićhen e duho.
042	LUK	024	038	A o Isus phendas lenđe: “Sostar darajle?  Sostar kasavi sumnja dija ande tumare ile?
042	LUK	024	039	Dićhen mungre vas thaj mungre pungre!  Me sem gadava!  Pipnin man thaj dićhena!  E duho naj kokala ni mas sago kaj dićhen kaj man si!”
042	LUK	024	040	Phendas lenđe godova, thaj sikadas lenđe pire vas thaj pire pungre.
042	LUK	024	041	Katar o čuđenje thaj katar e bah naštik paćaine.  A vo phučla len: “Situmen vareso hamasko?”
042	LUK	024	042	Von dineles kotor peko mačho.
042	LUK	024	043	Vo lija les thaj halas anglalende.
042	LUK	024	044	Askal phendas: “Pale akava phenavas tumenđe dok još semas tumenca: Trubul te pherelpes sa so si ande Mojsijesko zakono, ande proročke lila thaj ande psalmurja ramome pale mande.”
042	LUK	024	045	Askal putardas lenđi gođi te haćaren o Sveto lil.
042	LUK	024	046	Thaj phendas lenđe: “Ramome si ande Svete lila: O Hristo trpila thaj merela, a o trito đes uštela andar e mule.
042	LUK	024	047	Ande lesko alav propovedilapes sa e manušenđe kaj trubun te pokainpe gajda te o Del jartol lenđe e bezeha.  A počnila katar o Jerusalim.
042	LUK	024	048	Tumen sen svedokurja pale godova.
042	LUK	024	049	A me bičhalava tumenđe e Sveto Duho, baš sago kaj mungro Dad obećisardas.  Zato ačhen ando gav dok či len pe tumende e sila opral.”
042	LUK	024	050	Pale godova o Isus inđardalen paše dži ko gav e Vitanija.  Okote vazdas pire vas thaj blagoslovisardalen.
042	LUK	024	051	Gajda sar blagoslovisardalen, durilo lendar thaj sas lino ando nebo.
042	LUK	024	052	Von peline pe koča angle leste thaj askal bare bahtasa boldinepe ando Jerusalim.
042	LUK	024	053	Thaj svako đes ando Hramo slavinas e Devle.